<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="ABBYY FineReader 11" name="generator" />
  <link href="../Styles/1.css" rel="stylesheet" type="text/css" />

  <title></title>
</head>

<body>
  <h4 style="text-align: center;"><span class="font1">5.</span></h4>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p><span class="font1">Che cosa sarebbe avvenuto il 18 brumaio, se Bonaparte si fosse trovato di fronte un uomo come Bauer? Il rapporto fra Bonaparte e l’onesto Cancelliere del Reich non manca di prospettiva. Bauer, certamente, non ha nulla dell’eroe di Plutarco: è un buon tedesco delle classi medie, nel quale l’educazione marxista ha soffocato ogni sentimentalismo. Le risorse della sua mediocrità sono inesauribili. Quale triste destino, per un uomo di qualità così ordinarie, l’aver incontrato Kapp, eroe comune e senza fortuna. Bauer è il rivale che Bonaparte si meritava, l’uomo che ci voleva, il 18 brumaio, per affrontare il vincitore di Arcóle. Bonaparte avrebbe finalmente trovato un avversario non indegno di lui.</span></p>

  <p><span class="font1">Ma Bauer, si dirà, è un uomo moderno, un tedesco di Versailles e di Weimar, un europeo del nostro tempo, e Bonaparte è un europeo del diciottesimo secolo, un francese che nel 1789 aveva vent’anni: com’è possibile concepire che cosa avrebbe fatto Bauer il 18 brumaio, per impedire il colpo di Stato? Bonaparte non era Kapp, e le condizioni di Parigi nel 1799 erano assai diverse da quelle di Berlino nel 1920. La tattica dello sciopero generale non avrebbe potuto essere usata da Bauer contro Bonaparte:&nbsp;</span><span style="text-indent: 1.5em;">mancavano allora le condizioni indispensabili perché uno sciopero, data l’organizzazione sociale e tecnica di quel tempo, potesse riuscire tanto efficace da impedire il colpo di Stato. A parte ogni altra considerazione, la questione di stabilire quale sarebbe stata la tattica di Bauer il 18 brumaio e quale possa essere il rapporto fra Bonaparte e il Cancelliere del Reich, è molto più interessante di quel che non si creda. Bonaparte non è soltanto un francese del diciottesimo secolo, è sopra tutto un uomo moderno, senza dubbio assai più moderno di Kapp. Il rapporto fra la sua mentalità e quella di Bauer, è il rapporto fra la concezione della legalità in un Primo de Rivera o in un Pilsudzki, cioè in qualunque generale moderno disposto a impadronirsi del potere, e la concezione della legalità in qualunque ministro piccolo borghese dei nostri tempi, disposto a difendere lo Stato con ogni mezzo. E bene tener conto, perché un tale rapporto non sembri arbitrario, che il contrasto fra la concezione classica e quella moderna d’impadronirsi del potere, si manifesta per la prima volta in Bonaparte; che il 18 brumaio è il primo colpo di Stato nel quale appaiano posti i problemi della moderna tattica rivoluzionaria. Gli errori, le ostinazioni, i dubbi di Bonaparte, son quelli di un uomo del diciottesimo secolo, che si trova a dover risolvere problemi nuovi e delicati, affacciantisi in quella forma per la prima volta, e in così straordinaria occasione, cioè i problemi attinenti alla complessa natura dello Stato moderno. Il più grave di tali errori, quello di aver fondato il piano del 18 brumaio sul rispetto della legalità e sul meccanismo della procedura parlamentare, rivela appunto in Bonaparte una così acuta sensibilità di certi problemi attuali dello Stato e un’inquietudine così intelligente di fronte ai pericoli della molteplicità e della fragilità dei rapporti fra lo Stato e il cittadino, che fanno di lui un uomo assolutamente moderno, un europeo del nostro tempo. Non ostante gli errori di concezione e di esecuzione, il 18 brumaio resta un modello di colpo di Stato parlamentare: la sua attualità consiste nel fatto, che qualunque colpo di Stato parlamentare, nell’Europa moderna, non può svolgersi se non con quegli errori di concezione e di esecuzione. Qui si toma a Bonaparte e a Bauer, a Primo de Rivera e a Pilsudzki.</span></p>

  <p>&nbsp;</p>

  <p>&nbsp;</p>

  <p><span class="font1">Nelle pianure di Lombardia, Bonaparte si preparava a impadronirsi del potere civile studiando nei classici l’esempio di Silla, di Catilina e di Cesare. La congiura di Catilina non poteva avere per Bonaparte un interesse particolare. In fondo, Catilina è un eroe mancato, un politicante sedizioso senza audacia e con troppi scrupoli. Che straordinario Prefetto di Polizia, quel Cicerone! Con quale abilità era riuscito a far cadere nella rete Catilina e i suoi complici! Con che violento cinismo aveva condotto contro i congiurati quella che oggi si chiamerebbe una campagna di stampa! Come aveva saputo approfittare di tutti gli errori dell'avversario, di tutti i cavilli di procedura, di tutte le insidie, e delle viltà, delle ambizioni, della paura, dei bassi istinti dei nobili e della plebe! Bonaparte, allora, mostrava volentieri un profondo disprezzo per i sistemi di polizia: quel povero Catilina aveva l’aria, ai suoi occhi, di un sedizioso imprudente, di un testardo senza volontà, pieno di buoni propositi e di cattive intenzioni, di un rivoluzionario sempre indeciso sull’ora, sul luogo e sui mezzi, incapace di scendere in piazza al momento buono, di un</span> <span class="font0" style="font-style:italic;">communard</span> <span class="font1">che non si sapeva risolvere tra la congiura e la barricata, che perdeva un tempo prezioso ad ascoltare il</span> <span class="font0" style="font-style:italic;">quousque tandem</span> <span class="font1">di Cicerone e ad organizzare la campagna elettorale contro il</span> <span class="font0" style="font-style:italic;">bloc national,</span> <span class="font1">di un Amleto calunniato, insomma, vittima degli intrighi di un avvocato celebre e delle insidie della polizia. Ma quel Cicerone, che uomo inutile e necessario! Si potrebbe dire di lui ciò che Voltaire diceva ai gesuiti: « Pour que les jésuites soient utiles, il faut les empêcher d’être nécessaires ». Eppure, per quanto disprezzi, per ora, i sistemi polizieschi, per quanto l’idea di un colpo di mano organizzato dalla polizia gli ripugni, per ora, non meno di una brutale rivoluzione di caserma, l’abilità di Cicerone lo tenta e lo preoccupa. Forse un uomo simile gli potrebbe esser utile, un giorno: non si sa mai. Il dio della fortuna è bifronte, come Giano: ha il viso di Cicerone e il viso di Catilina.</span></p>

  <p><span class="font1">Anche Bonaparte, come tutti coloro che hanno conquistato o si preparano a conquistare il potere con la violenza, teme di apparire, agli occhi dei Francesi, una specie di Catilina, un uomo disposto a tutto pur di riuscire nei suoi disegni sediziosi, l’anima nera di una fosca congiura, un ambizioso temerario capace di ogni eccesso, un criminale pronto al saccheggio, al massacro e all’incendio, deciso a vincere ad ogni costo o a seppellirsi con i propri nemici sotto le rovine della patria. Egli sa bene che la figura di Catilina non è quella che la leggenda e la calunnia han creato: sa bene che le accuse di Cicerone sono infondate, che le</span> <span class="font0" style="font-style:italic;">catilinarie</span> <span class="font1">sono un tessuto di menzogne, che giuridicamente il processo contro Catilina è un delitto, che in realtà quel criminale, quel tenebroso macchinatore di congiure, quel temibile sedizioso non era se non un mediocre politico, un inabile manovratore, un testardo irresoluto, di cui la polizia potè senza fatica disfarsi, con alcune spie e qualche agente provocatore. Bonaparte sa bene che il più grave torto di Catilina è quello di aver perso la partita, di aver fatto sapere a tutti che stava preparando in segreto un colpo di Stato e di non essere riuscito a condurre a termine l’impresa. Se almeno avesse avuto il coraggio di tentare il colpo! Non si può dire che gli fossero mancate le occasioni: la situazione interna era tale, che il governo sarebbe stato impotente a sventare un tentativo rivoluzionario. Non è tutta colpa di Cicerone, se alcuni discorsi e qualche provvedimento di polizia sono bastati a salvar la Repubblica da un così grave pericolo. In fondo, Catilina è finito come meglio non poteva finire, poiché è morto in combattimento da quel patrizio di gran nome e da quel valoroso soldato che era. Ma Bonaparte non ha torto, se pensa che era inutile far tanto chiasso, compromettersi a tal punto e provocar tanta rovina, per poi fuggire al momento buono sui monti, a incontrarvi una morte degna di un romano. Catilina, a parer suo, avrebbe potuto finir meglio.</span></p>

  <p>&nbsp;</p>

  <p>&nbsp;</p>

  <p><span class="font1">Le imprese di Silla e di Giulio Cesare erano quelle che più offrivano a Bonaparte argomento a riflettere sul proprio destino: le più vicine al carattere del suo genio e allo spirito del suo tempo. Non era ancora maturato, in lui, il concetto che lo guiderà nella preparazione e nell’esecuzione del colpo di Stato del 18 brumaio. L’arte di conquistare il potere gli appariva un’arte essenzialmente militare: la strategia e la tattica di guerra applicata alla lotta politica, l’arte di muovere gli eserciti sul terreno delle competizioni civili.</span></p>

  <p><span class="font1">Nel piano strategico per la conquista di Roma non si rivela il genio politico di Silla e di Cesare, ma il loro genio militare. Le difficoltà ch’essi devono superare per impadronirsi di Roma sono difficoltà di ordine esclusivamente militare: si trovano a dover combattere contro eserciti, non contro assemblee. È un errore considerare lo sbarco a Brindisi e il passaggio del Rubicone come gli atti iniziali di un colpo di Stato: la loro azione ha un carattere strategico, non un carattere politico. Si chiamino Silla o Cesare, Annibaie o Belisario, l’obbiettivo dei loro eserciti è la conquista di una città, è un obbiettivo strategico. La loro condotta è quella di grandi capitani, per i quali l’arte della guerra non ha segreti. In Silla e in Cesare è chiaro che il genio militare è assai superiore a quello politico. Si potrà osservare che nelle campagne, che s’iniziano con&nbsp;</span><span style="text-indent: 1.5em;">lo sbarco a Brindisi e col passaggio del Rubicone, essi non obbediscono soltanto a un concetto strategico: vi è un sottinteso politico, in ogni movimento delle loro legioni. Ma l’arte della guerra è un’arte piena di sottintesi e di seconde intenzioni. Qualunque capitano, Turenna, Carlo XII o Foch, è lo strumento della politica dello Stato, la sua strategia obbedisce agli interessi politici dello Stato. La guerra è sempre volta a fini politici: essa non è che un aspetto della politica dello Stato. La storia non ha esempio di un capitano che abbia fatto la guerra per la guerra, l’arte per l’arte: non vi sono dilettanti né fra i piccoli né fra i grandi capitani, e neppure fra i condottieri. Il motto di Giovanni Acuto, condottiero inglese al servizio della Repubblica Fiorentina: « La guerra si fa per vivere non per morire » non è il motto di un dilettante, né l’impresa di un mercenario: esprime la più alta giustificazione della guerra, la sua morale. Potrebbe essere il motto di Cesare, di Federico, di Nelson, di Bonaparte. E naturale che Silla e Cesare, movendo gli eserciti alla conquista di Roma, abbiano avuto un fine politico. Ma è giusto dare a Cesare quel ch’è di Cesare, e a Silla quel ch’è di Silla. Essi non hanno compiuto un colpo di Stato. Una congiura di palazzo assomiglia a un colpo di Stato assai più delle famose campagne, con le quali i due grandi capitani si sono impadroniti della Repubblica. Silla ha impiegato un anno per aprirsi con le armi la strada da Brindisi a Roma, cioè per portare a compimento il tentativo rivoluzionario iniziato a Brindisi: troppo tempo, per un colpo di Stato. Ma l’arte della guerra, si sa, ha le sue regole e le sue eccezioni, alle quali Silla obbediva, e a quelle sole. Alle regole e alle eccezioni della politica Silla e Cesare hanno cominciato a obbedire soltanto dopo la loro entrata in Roma: e più alle eccezioni che alle regole, come è nella natura e nel costume dei capitani, quando si pongano a dar leggi nuove e un nuovo ordine alle città conquistate.</span></p>

  <p><span class="font1">Bonaparte, nelle pianure di Lombardia, in quell’anno 1797 così ricco di possibilità per qualunque generale senza scrupoli e più audace che ambizioso, deve aver cominciato a pensare che l’esempio di Silla e di Cesare poteva essergli fatale. In fondo, tra l’errore di Hoche, che aveva imprudentemente accettato di mettersi al servizio del Direttorio per tentare un colpo di Stato, e l’esempio di Silla e di Cesare, l’errore di Hoche gli pareva meno pericoloso. Nel proclama del 14 luglio ai soldati d’Italia, Bonaparte ammoniva il club di Clichy che l’esercito era pronto a passare le Alpi e a marciare su Parigi per garantire la Costituzione, difendere la libertà, proteggere il governo e i repubblicani. In queste parole si sente più la preoccupazione di non lasciarsi prevenire dall’impazienza di Hoche, che la segreta febbre di emulare Cesare. Tenersi amico il Direttorio, ma non buttarsi troppo apertamente dalla sua parte: ecco il problema dell’anno 1797; due anni dopo, alla vigilia del 18 brumaio, il problema sarà di tenersi amico il Direttorio, ma di schierarsi apertamente fra i suoi avversari. Già fin dal 1797 si fa strada a poco a poco, nel suo spirito, l’idea che lo strumento del colpo di Stato debba essere l’esercito, ma uno strumento che appaia obbedire alle leggi: la sua azione deve conservare tutte le apparenze della legalità. E' questa preoccupazione della legalità che rivela in Bonaparte il formarsi di una concezione del colpo di Stato, già lontana dagli esempi classici, esempi illustri e pericolosi.</span></p>
</body>
</html>
