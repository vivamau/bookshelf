<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="ABBYY FineReader 11" name="generator" />
  <link href="../Styles/5.css" rel="stylesheet" type="text/css" />

  <title></title>
</head>

<body>
  <h4 style="text-align: center;"><span class="font0">13.</span></h4>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p><span class="font0">Durante il colpo di Stato fascista dell’ottobre 1922, a Firenze, un caso assai poco comune mi fece conoscere Israel Zangwill, lo scrittore inglese che nelle sue opere e nella sua vita non ha mai tentato, neppure in quei giorni di rivoluzione, di dimenticare le sue idee liberali e i suoi pregiudizi democratici. Egli era stato arrestato al suo arrivo a Firenze, uscendo dalla stazione, da alcune camicie nere alle quali aveva rifiutato di mostrare le sue carte d’identità. Israel Zangwill apparteneva, in Inghilterra, all’Union of democratic control, ed era un nemico giurato della violenza e della illegalità. Gli uomini armati che occupavano la stazione non erano né carabinieri, né soldati, né agenti di polizia, ma delle camicie nere, cioè degli individui che non avevano nessun diritto di occupare la stazione e di chiedergli di mostrare le sue carte d’identità.</span></p>

  <p><span class="font0">Condotto al Fascio, in Piazza Mentana, presso l’Arno, nel palazzo dove prima era la sede della F.I.O.M. (Federazione Italiana degli Operai Metallurgici, un’organizzazione sindacale socialista che i fascisti avevano sciolto con la violenza) , lo scrittore inglese era stato introdotto alla presenza del Console Tamburini, che era allora il comandante generale delle camicie nere di Firenze. Il Console Tamburini mi mandò a chiamare a casa, e mi pregò di fargli da interprete: quale non fu la mia sorpresa nel trovarmi dinanzi a Israel Zangwill, che sapeva recitare alla perfezione la parte di un membro dell’Union of democratic control, vittima della violenza di una rivoluzione che non era né inglese, né liberale, né democratica.</span></p>

  <p><span class="font0">Egli era furioso, ed esprimeva, in un inglese molto corretto, opinioni assai poco corrette sulle rivoluzioni in generale e sul fascismo in particolare: il suo viso era rosso di collera, e i suoi occhi fulminavano senza pietà il povero Tamburini, che non sapeva l’inglese e non avrebbe capito una parola di quel linguaggio liberale e democratico neanche se lo sconosciuto si fosse espresso in italiano. Io feci del mio meglio per tradurre in parole cortesi quel linguaggio così duro per delle orecchie fasciste, e credo di avere reso un servizio a Israel Zangwill, poiché in quei giorni il Console Tamburini non era un personaggio di Teocrito né un membro della Fabian Society: tanto più ch’egli ignorava l’esistenza di Israel Zangwill, e non aveva l’aria di credere che si trattasse di un celebre scrittore d’Inghilterra.</span></p>

  <p><span class="font0">« Io non capisco una parola d’inglese » disse il Console Tamburini « e penso che tu non abbia tradotto fedelmente ciò ch’egli ha detto: l’inglese è una lingua controrivoluzionaria, e sembra che perfino la sua sintassi sia liberale. In ogni modo, prendi con te questo signore e cerca di fargli dimenticare questo spiacevole incidente».</span></p>

  <p><span class="font0">Uscii con Zangwill per accompagnarlo all’albergo, e rimasi qualche ora con lui, discorrendo di Mussolini, della situazione politica, e della lotta intrapresa per la conquista dello Stato.</span></p>

  <p><span class="font0">Era il primo giorno dell’insurrezione, e il corso degli avvenimenti sembrava obbedire a una logica che non era quella del governo. Israel Zangwill non voleva credere che si fosse già in piena rivoluzione.</span></p>

  <p><span class="font0">« Nel 1789, a Parigi » diceva « la rivoluzione non era soltanto negli spiriti, era anche nelle strade».</span></p>

  <p><span class="font0">L’aspetto di Firenze, a dire il vero, non era quello di Parigi nel 1789: la gente, nelle strade, aveva l’aria tranquilla e indifferente, e tutti i visi erano illuminati dall’antico sorriso fiorentino, cortese e ironico. Io gli facevo osservare che a Pietrogrado, nel 1917, il giorno in cui Trotzki diede il segnale dell’insurrezione, nessuno si poteva accorgere di ciò che stava accadendo: i teatri, i cinematografi, i ristoranti, i caffè, erano aperti; la tecnica del colpo di Stato aveva fatto grandi progressi nei tempi moderni.</span></p>

  <p><span class="font0">« Quella di Mussolini » esclamava Zangwill « non è una rivoluzione, è una commedia ».</span></p>

  <p><span class="font0">Come molti liberali e democratici italiani, egli sospettava l’esistenza di un compromesso fra il Re e Mussolini: l’insurrezione non era che una «messa in scena», destinata a coprire il gioco della Monarchia. L’opinione di Zangwill, benché falsa, era altamente rispettabile, come tutte le opinioni inglesi. Ma essa riposava sulla persuasione che gli avvenimenti di quei giorni fossero il risultato di un gioco politico, di cui gli elementi principali non erano la violenza e lo spirito rivoluzionario, ma la furberia e il calcolo. Agli occhi di Israel Zangwill, Mussolini appariva un discepolo di Machiavelli, piuttosto che di Catilina: l’opinione dello scrittore inglese era, in fondo, un’opinione, allora e anche oggi, molto diffusa in Europa. Dal principio del seco</span><span style="text-indent: 1.5em;">lo scorso si è sempre avuto, in Europa, l’abitudine di considerare gli uomini e gli avvenimenti d’Italia come se essi fossero generati da una logica e da un’estetica antiche.</span></p>

  <p><span class="font0">Di questa maniera di considerare la storia dell’Italia moderna è responsabile in gran parte la naturale inclinazione degli italiani alla retorica, all’eloquenza e alla letteratura: ciò che è un difetto, di cui non tutti gli italiani sono malati, ma di cui molti non guariranno mai. Benché un popolo si giudichi dai suoi difetti, piuttosto che dalle sue qualità, mi sembra che nulla possa giustificare l’opinione che gli stranieri hanno dell’Italia moderna, anche se la retorica, l’eloquenza e la letteratura falsino a tal punto gli avvenimenti, che la storia prende un’aria di commedia, gli eroi di commedianti e il popolo un’aria di comparse e di spettatori.</span></p>

  <p><span class="font0">Per comprendere bene le cose dell’Italia dei nostri giorni bisogna considerarle obbiettivamente, vale a dire dimenticando che vi sono stati dei Greci, dei Romani e degli Italiani del Ri-nascimento. «Vi accorgerete così» dicevo a Israel Zangwill « che non v’è nulla di antico, in Mussolini: egli è sempre, e qualche volta senza volerlo, un uomo moderno; il suo gioco politico non è quello di Valentino Borgia, il suo machiavellismo non è molto diverso da quello di Gladstone o di Lloyd George, e la sua concezione del colpo di Stato non ha nulla in comune con quella di Siila o di Giulio Cesare. Udrete, in questi giorni, parlar molto del Rubicone e di Cesare: ma è retorica in buona fede, che non ha impedito a Mussolini di concepire e di applicare una tattica insurrezionale del tutto moderna, alla quale il governo non sa e non può opporre che misure di polizia ».</span></p>

  <p><span class="font0">Israel Zangwill mi faceva osservare ironicamente che il Conte Oxenstierna, nelle sue celebri</span> <span class="font0" style="font-style:italic;">Memorie,</span> <span class="font0">parlando dell’etimologia del nome di Cesare, afferma che esso ha origine dalla parola punica</span> <span class="font0" style="font-style:italic;">cesar,</span> <span class="font0">che significava elefante. « Io spero bene» aggiungeva «che Mussolini, nella sua tattica rivoluzionaria, sia più agile di un elefante e più moderno di Cesare ». Egli era molto curioso di vedere da vicino quella che io chiamavo la macchina insurrezionale fascista, poiché non riusciva a capire come si possa fare una rivoluzione senza barricate, senza combattimenti nelle strade, e senza marciapiedi ingombri di cadaveri. «Tutto procede in un ordine perfetto» esclamava « è una commedia, non può essere che una commedia ».</span></p>

  <p><span class="font0">Ogni tanto, camion carichi di camicie nere si incrociavano a grande velocità nelle vie del centro: le camicie nere portavano elmi d’acciaio, erano armate di fucili, di pugnali e di bombe a mano, e cantavano, sventolando bandiere nere dalle grandi teste di morto ricamate in argento. Israel Zangwill non voleva credere che quei giovani, quei ragazzi, fossero le famose truppe d’assalto di Mussolini, così rapide e così violente nei loro metodi di combattimento. « Ciò che non si può perdonare al fascismo » diceva « è l’uso della violenza». Ma l’esercito rivoluzionario di Mussolini non era la Salvation Army, e le camicie nere non erano armate di pugnale e di bombe a mano per fare della filantropia, ma per fare la guerra civile. Coloro che pretendono di negare la violenza fascista e di far passare le camicie nere per discepoli di Rousseau o di Tolstoi, sono gli stessi che, malati di retorica, d’eloquenza e di letteratura, vorrebbero far credere che Mussolini sia un antico romano, un condottiero del Quattrocento, o un signore della Rinascenza, dalle mani bianche e dolci di avvelenatore e di platonico. Con dei discepoli di Rousseau o di Tolstoi, guidati da un antico romano o da un condottiero del Quattrocento, non si può fare una rivoluzione, ma tutt’al più qualche cosa che assomiglia a una commedia: non si può neppure impadronirsi di uno Stato difeso da un governo liberale. «Voi non siete un ipocrita » mi diceva Israel Zangwill « ma sareste capace di mostrarmi da che cosa si può riconoscere che questa rivoluzione non è una commedia?».</span></p>

  <p><span class="font0">Gli proposi di condurlo con me quella sera stessa, per veder da vicino ciò che io chiamavo la macchina insurrezionale fascista.</span></p>

  <p><span class="font0">Le camicie nere avevano occupato di sorpresa tutti i punti strategici della città e della provincia, vale a dire gli organi vitali dell’organizzazione tecnica, le officine del gas, le centrali elettriche, la direzione delle poste, le centrali dei telefoni e dei telegrafi, i ponti, le stazioni ferroviarie. Le autorità politiche e militari erano state prese alla sprovvista dall’improvviso attacco. La polizia, dopo qualche vano tentativo di cacciare i fascisti dalla stazione ferroviaria, dalla direzione delle poste, e dalle centrali dei telefoni e dei telegrafi, si era rifugiata nel Palazzo Riccardi, sede della Prefettura e antica dimora di Lorenzo il Magnifico, difeso da distaccamenti di Carabinieri e di Guardie Regie appoggiati da due autoblinde. Assediato nella Prefettura, il Prefetto Pericoli non poteva comunicare né col governo di Roma, né con le autorità della città e della provincia: le linee telefoniche erano state tagliate, e mitragliatrici fasciste, appostate nelle case intorno, tenevano sotto la minaccia del loro fuoco tutte le vie d’uscita del Palazzo Riccardi. Le truppe della guarnigione, i reggimenti di fanteria, di artiglieria e di cavalleria, i Carabinieri e le Guardie Regie, erano consegnate nelle caserme: le autorità militari mantenevano per il momento una neutralità benevola.</span></p>

  <p><span class="font0">Ma non c’era troppo da fidarsi di quella specie di neutralità: se la situazione non si fosse chiarita nelle ventiquattr’ore, bisognava aspettarsi di vedere il Principe Gonzaga, comandante del Corpo d’Armata, prendere l’iniziativa di ristabilire l’ordine con tutti i mezzi. Un conflitto con l’esercito avrebbe potuto avere conseguenze gravissime per la rivoluzione, Firenze, con Pisa e Bologna, è la chiave delle comunicazioni ferroviarie tra il nord e il sud d’Italia. Per assicurare il trasporto delle forze fasciste dal nord verso il Lazio, bisognava conservare a qualunque costo la chiave strategica dell’Italia centrale, in attesa che le bande di camicie nere, in marcia sulla capitale, avessero obbligato il governo a consegnare il potere nelle mani di Mussolini. Per tenere Firenze non c’era che un mezzo: guadagnar tempo.</span></p>

  <p><span class="font0">La violenza non esclude l’inganno. Su ordine del Quadrumviro Balbo, giunto all'improvviso a Firenze, una squadra di fascisti si recò alla « Nazione », il più importante quotidiano della Toscana. Introdotti presso il direttore del giornale, Aldo Borelli, che dirige ora il « Corriere della Sera», quegli squadristi gli intimarono di lanciare immediatamente un’edizione straordinaria, con la notizia che il Generale Cittadini, aiutante di campo del Re, si era recato a Milano per entrare in trattative con Mussolini, e che in seguito a quel passo Mussolini aveva accettato di formare un nuovo ministero.</span></p>

  <p><span class="font0">La notizia era falsa, ma aveva parvenza di verità: si sapeva che il Re si trovava in quei giorni nella sua residenza di San Rossore, presso Pisa, ma il pubblico ignorava che egli era partito la sera stessa per Roma, accompagnato dal Generale Cittadini. Due ore dopo, centinaia di camion fascisti spargevano per tutta la Toscana le copie di quella edizione straordinaria della « Nazione», percorrevano le vie di Firenze e dei più piccoli centri di provincia, i soldati e i carabinieri fraternizzavano con le camicie nere, nella gioia di una soluzione che testimoniava tanto della prudenza e del patriottismo del Re, quanto della prudenza e del patriottismo della rivoluzione. Il Principe Gonzaga in persona si recò al Fascio per avere conferma della lieta notizia, che metteva fine alla sua crisi di coscienza e lo liberava da una grave responsabilità. Egli aveva chiesto a Roma, per radio, la conferma dell’accordo fra il Re e Mussolini, ma « il Ministro della Guerra » diceva « non aveva voluto esser preciso sulla questione e aveva risposto che non bisognava mescolare il nome del Re a una rissa di partiti e che la notizia era probabilmente prematura. Io so per mia esperienza » aveva aggiunto sorridendo il Principe Gonzaga «che per il Ministro della Guerra le notizie vere sono sempre premature ».</span></p>

  <p>&nbsp;</p>

  <p>&nbsp;</p>

  <p><span class="font0">Il Generale Balbo nella serata era partito in automobile per Perugia, dov’era il Quartier Generale della rivoluzione, e il Console Tamburini aveva preso il treno con la sua Legione per congiungersi nella campagna romana alle altre colonne fasciste. Firenze pareva dormire. Verso la mezzanotte mi recai all’Albergo Porta Rossa, dove mi aspettava Israel Zangwill, per mostrargli da vicino da che cosa si poteva riconoscere che la rivoluzione fascista non era una commedia.</span></p>

  <p><span class="font0">Israel Zangwill mi accolse con un’aria molto soddisfatta: egli aveva nelle mani una copia dell’edizione straordinaria della «Nazione», e « Siete ora persuaso » mi disse « che il Re era d’accordo con Mussolini? Siate convinto che una rivoluzione costituzionale non può essere che una messa in scena». Gli raccontai la storia della notizia falsa, ed egli mi parve molto imbarazzato. « E la libertà di stampa? » esclamò. Evidentemente un Re costituzionale non si sarebbe accordato con i rivoluzionari per sopprimere la libertà di stampa: quella commedia diventava seria. Ma la libertà di stampa non ha mai impedito ai giornali di pubblicare delle notizie false: alla qual cosa egli non ebbe nulla da obbiettare, tranne la considerazione che in un paese libero come l’Inghilterra non sono le notizie false che fanno la libertà di stampa.</span></p>

  <p><span class="font0">La città era deserta. Agli angoli delle strade erano appostate pattuglie di fascisti, immobili sotto la pioggia, col loro</span> <span class="font0" style="font-style:italic;">fez</span> <span class="font0">&nbsp;nero messo di traverso sull’orecchio. In Via dei Pecori un camion era fermo davanti all’entrata della centrale dei telefoni: era uno di quei camion armati di mitragliatrici e foderati di lamiera, che i fascisti chiamavano</span> <span class="font0" style="font-style:italic;">tanks.</span> <span class="font0">La centrale dei telefoni era stata occupata dalle truppe d’assalto della</span> <span class="font0" style="font-style:italic;">Giglio rosso,</span> <span class="font0">che portavano un giglio rosso sul petto: la</span> <span class="font0" style="font-style:italic;">Giglio rosso,</span> <span class="font0">con la</span> <span class="font0" style="font-style:italic;">Disperata,</span> <span class="font0">era una delle squadre più violente delle Legioni fiorentine. Presso la stazione del Campo di Marte incontrammo cinque camion carichi di fucili e di mitragliatrici, che le cellule fasciste della caserma di San Giorgio (nelle officine, nei reggimenti, nelle banche, nelle amministrazioni pubbliche, dappertutto vi erano cellule fasciste, che formavano la rete segreta dell’organizzazione rivoluzionaria) avevano consegnato al Comando Generale delle Legioni. Quei fucili e quelle mitragliatrici erano destinati a un migliaio di camicie nere della Romagna, malamente armate solo di pugnali e di rivoltelle, e di cui si attendeva da un momento all’altro l’arrivo da Faenza.</span></p>

  <p><span class="font0">« Sembra » mi disse il comandante militare della stazione « che a Bologna e a Cremona si siano avuti conflitti con i Carabinieri e che le perdite fasciste siano serie». Le camicie nere avevano attaccato le caserme dei Carabinieri, che si erano difesi con un’estrema energia. Le notizie da Pisa, da Lucca, da Livorno, da Siena, da Arezzo, da Grosseto, erano migliori: tutta l’organizzazione tecnica delle città e delle provincie era nelle mani dei fascisti. « Quanti morti? » domandò Israel Zangwill. Egli rimase molto meravigliato nell’apprendere che in nessuna parte, in Toscana, si erano avuti conflitti sanguinosi. «A quanto pare » disse « a Bologna e a Cremona la rivoluzione fascista è molto più seria di qui ». L’insurrezione bolscevica dell’ottobre 1917, a Pietrogrado, si era effettuata quasi senza perdite: non si ebbero morti che durante la controrivoluzione, alcuni giorni dopo la conquista dello Stato, quando le guardie rosse di Trotzki dovettero soffocare la sollevazione degli Junker e respingere l’offensiva dei cosacchi di Kerenski e del Generale Krasnow. « I conflitti sanguinosi di Bologna e di Cremona » aggiunsi « provano che vi era qualche difetto nell’organizzazione rivoluzionaria fascista. Quando il funzionamento della macchina insurrezionale è perfetto, come qui in Toscana, gli accidenti sono molto rari».</span></p>

  <p><span class="font0">Israel Zangwill non potè nascondere un sorriso ironico: « Il Re » disse « è un meccanico molto abile: è grazie al Re se la vostra macchina può funzionare senza intoppi ».</span></p>

  <p><span class="font0">Un treno arrivava in quel momento in una nuvola di vapore e in un tuono di voci, di canzoni e di rulli di tamburo. « Sono i fascisti di Romagna » annunziò un ferroviere che passava con la sua carabina sulla spalla. Ci trovammo ben presto in mezzo a una folla di camicie nere, dall’aria pittoresca e inquietante, con le loro teste di morto ricamate sul petto, elmi d’acciaio dipinti di rosso, e i pugnali infilati nelle larghe cinture di cuoio. I loro visi bruciati dal sole avevano i lineamenti duri dei contadini romagnoli: baffi e barbette a punta davano a quei visi un’aria picaresca, ardita e minacciosa, di cui Israel Zangwill non si mostrava molto soddisfatto. Egli si faceva piccino piccino, sorrideva gentilmente e cercava di aprirsi la strada in quella folla rumorosa con dei gesti cortesi, che attiravano su di lui gli sguardi meravigliati di quegli uomini armati di pugnale. « Non hanno l’aria molto amabile » si lamentava a voce bassa.</span></p>

  <p><span class="font0">« Non pretenderete, spero, che le rivoluzioni si facciano con della gente amabile. Non è con la dolcezza e con l’inganno che Mussolini, da quattro anni, combatte la sua battaglia politica, ma con la violenza, con la più dura, con la più inesorabile, la più scientifica delle violenze ». Era veramente un’avventura straordinaria quella di Israel Zangwill, arrestato da una pattuglia di giacobini in camicia nera, poi rilasciato, infine condotto in giro, di notte, in mezzo a turbe di scalmanati, a veder da vicino che cosa impediva alla rivoluzione fascista d’essere una commedia. « Io non credo di aver l’aria di Candido fra i gesuiti » diceva sorridendo. Egli aveva piuttosto l’aria di Candido fra i guerrieri: ma ci può essere un Candido inglese, che si chiami Israel? Quella specie di ercoli contadini, dagli occhi senza pietà, dalle mascelle quadrate e dalle larghe mani di cazzottatoli, lo squadravano dall’alto in basso con lunghi sguardi sprezzanti, meravigliati e imbarazzati di trovarsi fra i piedi un signore in colletto duro, dai gesti timidi e cortesi, che non assomigliava nemmeno a un agente di polizia o a un deputato liberale.</span></p>

  <p><span class="font0">Mentre camminavamo nelle strade deserte « il vostro disprezzo per la rivoluzione fascista, che voi giudicate una commedia» dicevo a Israel Zangwill « è in contraddizione col vostro odio per le camicie nere, alle quali la stampa liberale inglese rimprovera ogni giorno l’uso della violenza. Come può essere che i rivoluzionari siano dei violenti e che la loro rivoluzione sia una commedia? Vi dirò che le camicie nere non sono soltanto violente, sono spietate. E vero che i fascisti, talvolta, nei loro giornali, protestano contro le affermazioni degli avversari, che vorrebbero farli passare per dei violenti: ma è un’ipocrisia ad uso dei piccoli borghesi. Del resto, lo stesso Mussolini non è né vegetariano, né un</span> <span class="font0" style="font-weight:bold;font-style:italic;">c</span><span class="font0" style="font-style:italic;">hristian scientist,</span> <span class="font0">né un socialdemocratico. La sua educazione marxista non gli permette di avere certi scrupoli tolstoiani: egli non ha imparato le buone maniere politiche a Oxford, e Nietzsche lo ha disgustato per sempre del romanticismo e della filantropia. Se Mussolini fosse un piccolo borghese dagli occhi chiari e dalla voce bianca, i suoi partigiani si allontanerebbero senza dubbio da lui per seguire un altro capo. Si è già visto l’anno scorso, quando egli volle concludere una tregua d’armi con i socialisti: vi furono perfino delle ribellioni e delle scissioni nel fascismo, che si dichiarava all’unanimità per la continuazione della guerra civile. Non bisogna dimenticare che le camicie nere provengono in generale dai partiti di estrema sinistra, quando non sono veterani del</span><span style="text-indent: 1.5em;">la guerra, dal cuore indurito da quattro anni di linea, oppure giovani dagli slanci generosi. Non bisogna neppur dimenticare che il Dio degli uomini armati non può essere che il Dio della violenza».</span></p>

  <p><span class="font0">«Non lo dimenticherò mai» disse semplicemente Israel Zangwill.</span></p>

  <p>&nbsp;</p>

  <p>&nbsp;</p>

  <p><span class="font0">All’alba, quando rientrammo a Firenze, Israel Zangwill aveva visto da vicino ciò che accadeva in quei giorni in tutta l’Italia: l’avevo condotto rapidamente in macchina attraverso il paese fiorentino, da Empoli al Mugello, da Pistoia a San Giovanni Valdarno. I ponti, le stazioni, gli incroci, i viadotti, le chiuse dei canali, i granai, i depositi di munizioni, le officine del gas, le centrali elettriche, tutti i punti strategici erano occupati da squadre fasciste. Pattuglie sorgevano all’improvviso dall’oscurità: «Dove andate?». Lungo le strade ferrate, ogni duecento metri, era appostata una camicia nera. Nelle stazioni di Pistoia, di Empoli, di San Giovanni Valdarno, squadre di ferrovieri fascisti si tenevano pronte con i loro utensili a togliere i binari in caso di estrema necessità. Tutte le misure per assicurare o per interrompere il traffico erano state prese. Si temeva che rinforzi di Carabinieri e di truppa tentassero di scendere verso l’Umbria e il Lazio per prendere alle spalle le colonne di camicie nere che marciavano sulla capitale. Un treno di Carabinieri, proveniente da Bologna,&nbsp;</span><span class="font0" style="text-indent: 1.5em;">era stato fermato presso Pistoia, a qualche centinaio di metri dal famoso ponte di Vaioni: dopo uno scambio di fucilate, poi il treno era tornato indietro, non osando inoltrarsi sul ponte. Scaramucce avevano avuto luogo anche a Serravalle, sulla strada di Lucca: camion carichi di Guardie Regie erano stati presi sotto il fuoco delle mitragliatrici che difendevano l’accesso alla pianura di Pistoia. « Avrete letto senza dubbio nella</span> <span class="font0" style="text-indent: 1.5em; font-style: italic;">Vita di Castracane</span><span class="font0" style="text-indent: 1.5em; font-weight: bold; font-style: italic;">,</span> <span class="font0" style="text-indent: 1.5em;">di Machiavelli, il racconto della battaglia di Serravalle » dissi al mio compagno.</span></p>

  <p><span class="font0">«Io non leggo Machiavelli» mi rispose Israel Zangwill.</span></p>

  <p><span class="font0">Era già chiaro, quando attraversammo Prato, piccola città presso Firenze e grosso centro dell’industria tessile, che occupa venticinquemila operai ripartiti in duecento fabbriche. E' chiamata la Manchester della Toscana: v’è nato Francesco di Marco Datini, che è considerato l’inventore della « lettera di cambio », o assegno bancario. Dal punto di vista politico, Prato gode di una cattiva reputazione: è la città delle sommosse operaie, degli scioperi, ed è la patria di Gaetano Bresci, che nel 1900 assassinò Re Umberto. I suoi abitanti hanno buon cuore, ma vedono rosso.</span></p>

  <p><span class="font0">Le vie di Prato erano affollate di operai che andavano al lavoro. Avevano un’aria indifferente, e camminavano in silenzio, senza neppur degnare di uno sguardo i manifesti del Quadrumvirato, incollati ai muri durante la notte.</span></p>

  <p><span class="font0">« Forse » dissi «v’interesserà sapere che Gabriele D’Annunzio ha fatto i suoi studi classici qui a Prato, nel famoso Collegio Cicognini».</span></p>

  <p><span class="font0">« In questo momento » mi rispose Israel Zangwill «quel che m’interessa è di conoscere che parte hanno gli operai in questa rivoluzione. Il pericolo, per i fascisti, non è il governo: è lo sciopero generale».</span></p>
</body>
</html>
