<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="ABBYY FineReader 11" name="generator" />
  <link href="../Styles/5.css" rel="stylesheet" type="text/css" />

  <title></title>
</head>

<body>
  <h4 style="text-align: center;"><span class="font0">14.</span></h4>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p><span class="font0">Verso la fine del 1920 il problema che si poneva al fascismo non era quello di combattere il governo liberale o il partito socialista, che, con la sua progressiva parlamentarizzazione, turbava sempre più la vita costituzionale del paese, ma quello di combattere le organizzazioni sindacali dei lavoratori, che costituivano la sola forza rivoluzionaria capace di difendere lo Stato borghese contro il pericolo comunista o fascista.</span></p>

  <p><span class="font0">Il compito delle organizzazioni operaie nella difesa dello Stato borghese, di cui Bauer, nel marzo del 1920, aveva dato un esempio contro&nbsp;</span><span style="text-indent: 1.5em;">il colpo di Stato di Kapp, era stato capito, sebbene con maggior prudenza, anche da Giolitti. I partiti politici non potevano nulla contro il fascismo, il cui metodo di combattimento, giustificato dalle violenze delle guardie rosse comuniste, non era ciò che si chiama un metodo politico: la loro azione parlamentare, che mirava a mettere fuori della legge tutte le forze rivoluzionarie che non volevano sottomettersi all'intimazione di parlamentarizzarsi alla loro volta, o, come si diceva allora, di rientrare nella legalità, non era di tal natura da obbligare i fascisti a rinunziare all’uso della violenza contro la violenza dei comunisti. Che cosa poteva fare il governo per opporsi all’azione rivoluzionaria del</span><span style="text-indent: 1.5em;">le camicie nere e delle guardie rosse? I partiti di massa, il socialista e il cattolico, che la loro parlamentarizzazione aveva ridotti al ruolo di partiti costituzionali, non potevano servire che ad appoggiare e, per così dire, a legittimare, sul terreno parlamentare, una eventuale azione repressiva del governo. Ma sarebbe occorso ben altro, che non le solite misure di polizia, per metter fine al disordine che insanguinava l’Italia.</span></p>

  <p><span class="font5">In luogo di opporsi con le armi all’azione rivoluzionaria dei fascisti e dei comunisti, Giolitti aveva deciso prudentemente di neutralizzarla, opponendole l’azione sindacale delle organizzazioni dei lavoratori. Era il metodo di Bauer, applicato come misura preventiva contro il pericolo rivoluzionario. Ma il metodo che Bauer aveva applicato da marxista, Giolitti l’applicava da liberale. Le organizzazioni sindacali diventavano così la massa di manovra di cui il governo poteva disporre per combattere, sul terreno dell’illegalità, l’azione illegale delle camicie nere e delle guardie rosse. Lo sciopero, nelle mani di Giolitti, era un’arma così pericolosa per i fascisti e per i comunisti come era stata fino ad allora per il governo. L’epidemia di scioperi che caratterizza gli anni 1920 e 1921 e che, agli occhi dei borghesi e degli stessi operai, appariva come una malattia dello Stato, il segno precursore della rivoluzione proletaria, la crisi necessaria che si sarebbe inevitabilmente risolta con la presa del potere da parte delle masse, non era altro che il sintomo del profondo cambiamento sopravvenuto nella situazione: quegli scioperi non erano più, come nel 1919, diretti contro lo Stato, ma contro tutte le forze rivoluzionarie che si proponevano d’impadronirsi del potere all’infuori, o contro, le organizzazioni sindacali del proletariato. L’origine del dualismo, che esisteva da lungo tempo fra i sindacati dei lavoratori e il partito socialista, era la questione dell’autonomia delle organizzazioni sindacali. Ma ciò che il proletariato aveva da difendere contro le forze rivoluzionarie che si proponevano d’impadronirsi dello Stato, non era semplicemente l’autonomia, era l’esistenza stessa delle proprie organizzazioni di classe. Era la loro libertà di classe che i lavoratori difendevano contro i fascisti. In quanto all’atteggiamento dei sindacati operai nei riguardi dei comunisti, era lo stesso atteggiamento adottato dalle organizzazioni sindacali russe nei riguardi dei bolscevichi, alla vigilia del colpo di Stato dell’ottobre 1917.</span></p>

  <p><span class="font5">Ma la concezione liberale, che Giolitti apportava nell’applicazione del metodo marxista di Bauer, non faceva che aggravare la situazione. Il liberalismo di Giolitti non era che dell’ottimismo senza scrupoli: cinico e diffidente, specie di dittatore parlamentare che aveva troppa abilità per credere alle idee e troppi pregiudizi per rispettare gli uomini, egli era riuscito a conciliare nel suo spirito il cinismo e la diffidenza con l’ottimismo, ciò che lo portava a creare le situazioni avendo l’aria di disinteressarsene, e a complicarle con ogni sorta di maneggi nascosti, fìngendo di lasciarle maturare da se stesse. Egli non aveva nessuna fiducia nello Stato: è nel suo disprezzo per lo Stato che bisogna cercare il segreto della sua politica. La sua interpretazione liberale del metodo marxista di Bauer consisteva nel sostituire all’azione repressiva del governo l’azione rivoluzionaria delle organizzazioni sindacali, ciò che equivaleva ad affidar loro la difesa dello Stato borghese, per distogliere dallo Stato il pericolo fascista e comunista e per aver le mani libere nella sua politica di parlamentarizzazione, cioè di corruzione, del proletariato.</span></p>

  <p>&nbsp;</p>

  <p>&nbsp;</p>

  <p><span class="font5">Verso la fine del 1920 la situazione che si era creata in Italia non aveva esempio nella storia delle lotte politiche dell’Europa contemporanea. D’Annunzio, che si era impadronito di Fiume, minacciava a ogni momento di penetrare nel Regno per marciare alla conquista dello Stato col suo esercito di legionari. Egli contava qualche amicizia perfino nel campo dei lavoratori: si sa i rapporti che esistevano tra la Federazione dei lavoratori del mare e il governo di Fiume. Egli era considerato, dai capi delle organizzazioni sindacali, piuttosto come un uomo pericoloso, capace di trascinare il paese in complicazioni intemazionali, che come un nemico; non era considerato, in ogni caso, come un possibile alleato nella lotta contro il fascismo, sebbene lo si sapesse geloso di Mussolini e del peso che la sua organizzazione rivoluzionaria fascista aveva nella politica interna italiana. La rivalità esistente tra D’Annunzio e Mussolini non era una cattiva carta nel gioco di Giolitti, che giocava correttamente con le cattive carte, ma barava con le buone. Da parte loro i comunisti, presi tra i fuochi incrociati del fascismo e del governo, avevano perduto ogni influenza sulle masse dei lavoratori. Il loro terrorismo criminale e ingenuo, la loro assoluta incomprensione del problema rivoluzionario italiano, la loro incapacità di rinunziare a una tattica che si esauriva, sul terreno dell’azione diretta, negli attentati, nei colpi di mano isolati, nelle sedizioni di caserma e di fabbrica, in quella inutile guerra di strada nei piccoli centri di provincia, che ne faceva i protagonisti crudeli e arditi di una specie di bovarysmo insurrezionale, li avevano ridotti a sostenere una parte del tutto secondaria nella lotta per la conquista dello Stato. Quante occasioni perdute, quanti colpi mancati, in quell’anno 1919, l’anno rosso, durante il quale anche un qualsiasi piccolo Trotzki, un qualunque Catilina di provincia, avrebbe potuto, con un po’ di buona volontà, un pugno d’uomini e qualche colpo di fucile, impadronirsi del potere senza scandalizzare né il Re, né il governo, né la storia d’Italia. Al Kremlino, il bovarysmo insurrezionale dei comunisti italiani era l’argomento preferito delle conversazioni, nei momenti di buonumore: le notizie che gli pervenivano dall’Italia facevano ridere fino alle lacrime quel Lenin così allegro e così prudente che diceva: « I comunisti italiani? ah! ah! ah! » e si divertiva come un ragazzo a leggere i messaggi che D’Annunzio gli inviava da Fiume.</span></p>

  <p><span class="font5">Il problema di Fiume diventava sempre più un problema di politica estera. Lo Stato creato da D’Annunzio nel settembre del 1919 aveva percorso a ritroso, in pochi mesi, un cammino di molti secoli: quello Stato che doveva costituire, nelle intenzioni di D’Annunzio, il primo nucleo di una potente organizzazione rivoluzionaria, la pedana di lancio della rivoluzione nazionalista, il punto di partenza dell’esercito insurrezionale che doveva marciare alla conquista di Roma, verso la fine del 1920 non era più che una Signoria italiana del Rinascimento, turbata dalle lotte intestine e inquinata dall’ambizione, dalla retorica e dal fasto di un Principe troppo eloquente per seguire i consigli di Machiavelli. La debolezza di quel Principato non consisteva soltanto nel suo anacronismo, ma nel fatto che la sua esistenza era piuttosto un problema di politica estera che un problema di politica interna. La conquista di Fiume non era stata un colpo di Stato. Essa non aveva modificato la situazione politica interna dell’Italia: essa aveva impedito l’attuazione di una decisione intemazionale, che doveva dare alla questione di Fiume una soluzione contraria al diritto dei popoli di disporre di loro stessi. Era questo il gran merito di D’Annunzio, e la sua gran debolezza nei confronti della situazione rivoluzionaria italiana. Con la creazione dello Stato di Fiume egli era diventato un elemento fondamentale nella politica estera dell’Italia, ma si era messo fuori del gioco della politica interna, nella quale egli non aveva più che un’influenza indiretta. Il ruolo che D’Annunzio aveva assegnato al suo esercito di legionari stava passando logicamente alle camicie nere: mentre egli era trattenuto a Fiume, Principe di una Signoria indipendente, che aveva il suo statuto, il suo governo, il suo esercito, le sue finanze, i suoi ambasciatori, Mussolini estendeva sempre di più la sua organizzazione. Si diceva allora che D’Annunzio era il Principe, e che Mussolini era il suo Machiavelli: in realtà, per la gioventù italiana, D’Annunzio non era più che un simbolo, un Giove nazionale, e la questione di Fiume non era più che un argomento, di cui Mussolini si serviva per combattere il governo sul terreno della politica interna ed estera.</span></p>

  <p><span class="font5">Ma l’esistenza dello Stato di Fiume, mentre allontanava per qualche tempo, dal gioco rivoluzionario, un concorrente pericoloso, era per Mussolini una ragione d’inquietudine: la rivalità che esisteva tra lui e D’Annunzio non era senza ripercussioni sulla stessa massa dei suoi partigiani. Coloro che provenivano dai partiti di destra avevano fin troppe simpatie per D’Annunzio, quelli provenienti dai partiti di sinistra, repubblicani, socialisti, comunisti, che erano in maggioranza e formavano il nucleo fondamentale delle truppe d’assalto fasciste, non nascondevano la loro ostilità per quel</span> <span class="font5" style="font-style:italic;">revenant</span> <span class="font5">del quindicesimo secolo. E con la carta di quella rivalità che Giolitti aveva cercato invano, più volte, di barare al gioco, nella illusione di provocare una lotta aperta fra D’Annunzio e Mussolini; ma non tardò ad accorgersi che era pericoloso attardarsi in un gioco inutile. Premuto dalla necessità di regolare al più presto la questione di Fiume, egli decise di rovesciare con le armi lo Stato di D’Annunzio, e alla vigilia di Natale del 1920, approfittando di un concorso di circostanze favorevoli, lanciò alcuni reggimenti all’attacco di Fiume.</span></p>

  <p>&nbsp;</p>

  <p>&nbsp;</p>

  <p><span class="font5">Al grido di dolore dei legionari di D’Annunzio rispose il grido di vergogna di tutta l’Italia. Il fascismo non era pronto per un’insurrezione generale. La lotta si annunziava molto dura, le bandiere nere e le bandiere rosse della guerra civile sventolavano già nelle campagne e nei sobborghi, nel vento malvagio di quell’inverno pieno d’oscuri presagi. Mussolini non aveva soltanto da vendicare i morti di Fiume, aveva da difendersi contro le forze reazionarie che minacciavano di seppellire il fascismo sotto le rovine dello Stato di D’Annunzio. La reazione del governo e delle organizzazioni dei lavoratori si manifestava già con le persecuzioni poliziesche e i conflitti sanguinosi, di cui l’iniziativa era passata agli operai. Giolitti voleva approfittare della crisi interna che travagliava il fascismo, e dello scompiglio prodotto nei suoi ranghi dal tragico Natale di Fiume, per mettere Mussolini fuori della legge. I capi dei sindacati conducevano la lotta a grandi colpi di sciopero: delle città, delle provincie, delle regioni intiere erano all’improvviso paralizzate da un conflitto che scoppiava in un piccolo borgo qualunque. Al primo colpo di fucile, era lo sciopero: al grido di angoscia delle sirene, le officine si vuotavano, le porte e le finestre delle case si chiudevano, il traffico si arrestava, le strade deserte prendevano quell’aria grigia e nuda che hanno le tolde delle corazzate che si preparano al combattimento.</span></p>

  <p><span class="font5">Gli operai, prima di abbandonare le officine, si equipaggiavano per la lotta: le armi uscivano da ogni parte, di sotto i banchi dei tornii, di dietro i telai, le dinamo, le caldaie; i mucchi di carbone vomitavano fucili e cartucce; uomini dai visi muti e dai gesti calmi scivolavano fra le macchine morte, gli stantuffi, i magli, le incudini, le gru, si arrampicavano sulle scale di ferro, sulle torrette, sui ponti di caricamento, sui tetti acuti ricoperti di vetro, andavano a prendere posizione per trasformare ogni officina in fortilizio. Bandiere rosse spuntavano in cima ai camini. Nei cortili gli operai si ammucchiavano in disordine, si dividevano in compagnie, in sezioni, in squadre; dei capi-squadra dal bracciale rosso impartivano ordini; al ritorno delle pattuglie inviate in ricognizione, gli operai abbandonavano le officine, camminando in silenzio lungo i muri per andare a occupare i punti strategici della città. Alle Camere del lavoro affluivano da ogni parte le squadre esercitate alla tattica della guerra di strada, per difendere le sedi delle organizzazioni sindacali da un eventuale attacco delle camicie nere: mitragliatrici erano appostate a tutte le uscite e sui tetti, granate a mano erano ammucchiate negli uffici presso le finestre. I ferrovieri staccavano le locomotive e proseguivano a tutta velocità verso le stazioni, abbandonando i treni in mezzo alla campagna. Le strade, nei paesi, erano sbarrate da carri messi di traverso, per ostacolare la mobilitazione fascista e impedire ai rinforzi di camicie nere di spostarsi da una città all’altra. Appostate dietro le siepi, le guardie rosse contadine armate di fucili da caccia, di forche, di zappe, di falci, attendevano il passaggio dei camion fascisti. Le fucilate si sgranavano lungo le strade e le ferrovie, di villaggio in villaggio, sino ai sobborghi delle città imbandierati di rosso. Ai gridi di allarme delle sirene delle officine, che annunziavano lo sciopero, i carabinieri, le guardie regie, gli agenti di polizia, si ritiravano nelle caserme: Giolitti era troppo liberale per mescolarsi a una lotta, che i lavoratori conducevano così bene, da soli, contro i nemici dello Stato.</span></p>

  <p><span class="font5">Nel vuoto minaccioso che lo sciopero creava intorno a loro, le squadre fasciste specializzate nella guerra di strada si appostavano agli incroci, le sezioni esercitate alla difesa e all’attacco delle case si tenevano pronte a partire per andare a rinforzare i punti deboli, a difendere le posizioni minacciate, a vibrare colpi rapidi e violenti nei nuclei dell’organizzazione avversaria; le truppe d’assalto, formate di camicie nere esercitate alla tattica dell'infiltrazione, dei colpi di mano, delle azioni individuali, e armate di pugnali, di granate e di materiale incendiario, attendevano presso i camion che dovevano trasportarle sul terreno della lotta. Erano quelle le truppe scelte destinate alle rappresaglie. Nella tattica delle camicie nere, la rappresaglia era uno degli elementi più importanti. Appena l’uccisione di qualche fascista era annunziata in un sobborgo o in un villaggio, le truppe d’assalto partivano a compiere la rappresaglia: le Camere del lavoro, i circoli operai, le case dei capi delle organizzazioni socialiste, erano immediatamente attaccate, devastate, incendiate. Al principio, quando la tattica della rappresaglia costituiva ancora una novità, le guardie rosse accoglievano i fascisti a colpi di fucile, una lotta micidiale si accendeva intorno alle Camere del lavoro, ai circoli operai, nelle strade dei sobborghi e dei villaggi. Ma quella terribile tattica non tardò a dare i suoi frutti: il terrore della rappresaglia scosse lo spirito combattivo delle guardie rosse, tolse loro il coraggio di difendersi, colpì al cuore la resistenza delle organizzazioni dei lavoratori. All’avvicinarsi delle camicie nere, le guardie rosse, i capi socialisti, i segretari dei sindacati, i conduttori di scioperi, fuggivano nelle campagne, si rifugiavano sui monti. Talvolta era la popolazione intera di qualche villaggio, dove era avvenuta l’uccisione di un fascista, che fuggiva per i campi: le truppe d’assalto, arrivando, trovavano le case vuote, le strade deserte, e un cadavere in camicia nera disteso sul lastrico.</span></p>

  <p><span class="font5">Alla tattica fascista, rapida, violenta, inesorabile, i capi delle organizzazioni sindacali operaie non opponevano soltanto ciò che essi chiamavano una resistenza disarmata. Sebbene non prendessero su di sé, ufficialmente, che la responsabilità degli scioperi, essi non tralasciavano di eccitare con tutti i mezzi lo spirito combattivo dei lavoratori. Essi mostravano d’ignorare che in tutte le Camere del lavoro e in tutti i circoli operai vi erano dei depositi di fucili e di granate: ma lo sciopero non doveva essere, nelle loro intenzioni, una manifestazione pacifica, bensì uno stato di guerra, la condizione indispensabile per l’applicazione della tattica operaia della guerra di strada. « Lo sciopero » dicevano « ecco la nostra rappresaglia; è una resistenza disarmata che noi opponiamo alle violenze fasciste». Ma sapevano benissimo che nelle Camere del lavoro gli operai andavano a cercare le loro armi; era il clima dello sciopero, quel clima pesante e caldo, che spingeva i lavoratori alla lotta armata. La loro pretesa di atteggiarsi a vittime inermi e innocenti della violenza degli avversari, ad agnelli rossi sgozzati dai lupi neri, era altrettanto ridicola quanto la preoccupazione tolstoiana di certi fascisti d’origine liberale, che non volevano ammettere che i partigiani di Mussolini avessero mai sparato una sola cartuccia, dato un solo colpo di bastone, o fatto bere una sola goccia d’olio di ricino. L’ipocrisia dei capi delle organizzazioni dei lavoratori non impediva che ci fossero dei morti anche nelle file delle camicie nere. Non bisogna credere che i fascisti non abbiano conosciuto rovesci molto gravi. Talvolta dei quartieri, dei paesi, delle regioni intiere insorgevano in armi. Lo sciopero generale dava il segnale dell’insurrezione. Le camicie nere erano assalite nelle loro case, le barricate sorgevano nelle strade, bande di operai e di contadini armati di fucili e di granate occupavano le campagne, marciavano sulle città, davano la caccia ai fascisti. Il massacro di Sarzana basterebbe a mostrare che gli operai non erano così ipocriti come i loro capi. Nel luglio 1921, nella città di Sarzana, una cinquantina di camicie nere furono massacrate; i feriti furono sgozzati fin sulle barelle, sulla soglia degli ospedali; altri, un centinaio, che si erano salvati con la fuga disperdendosi nelle campagne, furono inseguiti nei boschi da torme di donne e di uomini armati di forche e di falci. La cronaca della guerra civile in Italia, negli anni 1920 e 1921, cioè la cronaca della preparazione del colpo di Stato fascista, è piena di questi episodi di feroce violenza.</span></p>

  <p><span class="font5">Per domare gli scioperi rivoluzionari e le insurrezioni degli operai e dei contadini, che divenivano sempre più gravi, fino a paralizzare intere regioni, i fascisti adottarono la tattica dell’occupazione sistematica delle regioni minacciate. Da un giorno all’altro, concentramenti di camicie nere avevano luogo nei centri indicati nel piano di mobilitazione: migliaia e migliaia di uomini armati, qualche volta quindici o ventimila, si rovesciavano sulle città, sui paesi, sui villaggi, spostandosi rapidamente in ferrovia e in camion da una provincia all’altra. In poche ore tutta la regione era occupata e sottomessa allo stato d’assedio. Tutto ciò che restava dell’organizzazione socialista e comunista, Camere del lavoro, sindacati, circoli operai, giornali, cooperative, era disciolto o distrutto metodicamente. Le guardie rosse che non avevano avuto il tempo di prender la fuga, venivano purgate, pettinate e rimesse a nuovo: durante due o tre giorni i manganelli lavoravano su centinaia di chilometri quadrati. Alla fine del 1921 questa tattica, applicata in maniera sistematica su una scala sempre più vasta, aveva spezzato le reni all’organizzazione politica e sindacale del proletariato. Il pericolo della rivoluzione rossa era allontanato per sempre. Il cittadino Mussolini aveva ben meritato della patria: compiuta la loro missione, pensavano i borghesi d’ogni specie, le camicie nere potevano andare a dormire. Essi dovevano presto rendersi conto che la vittoria del fascismo sui lavoratori aveva spezzato le reni anche allo Stato.</span></p>
</body>
</html>
