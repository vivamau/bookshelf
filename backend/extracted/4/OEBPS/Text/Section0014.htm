<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="ABBYY FineReader 11" name="generator" />
  <link href="../Styles/1.css" rel="stylesheet" type="text/css" />

  <title></title>
</head>

<body>
  <h4 style="text-align: center;"><span class="font1">7.</span></h4>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p><span class="font1">L’esempio di Bonaparte e di Sieyès, che si servono dell’esercito come di uno strumento legale per risolvere, sul terreno della procedura parlamentare, il problema della conquista del</span><span style="text-indent: 1.5em;">lo Stato, ha tuttora un grande potere di suggestione su tutti coloro, che si potrebbero chiamare bonapartisti, i quali pretendono di conciliare l’uso della violenza col rispetto della legalità, e di compiere con la forza delle armi una rivoluzione parlamentare. Qual è l’illusione di Kapp? quella di essere il Sieyès di von Luttwitz, di compiere un colpo di Stato parlamentare. A che cosa pensa Ludendorff, nel 1923, quando si allea con Hider e Kahr per marciare su Berlino? al 18 brumaio. Qual è il suo obbiettivo strategico? quello stesso di Kapp, cioè il Reichstag, la Costituzione di Weimar. Primo de Rivera punta sulle Cortes, Pilsudzki sulla Dieta. Anche Lenin, in un primo tempo, nell’estate del 1917, era caduto nell’errore dei bonapartisti. Fra le ragioni che giustificano il fallimento del tentativo insurrezionale di luglio, la più grave è che il Comitato Centrale del Partito bolscevico, e lo stesso Lenin, dopo l’esperienza del primo Congresso dei Soviet, erano contrari all’insurrezione: essi non avevano di mira che un obbiettivo di natura parlamentare, la conquista della mag</span><span style="text-indent: 1.5em;">gioranza in seno ai Soviet. Sino alla vigilia del colpo di Stato, la sola preoccupazione di Lenin, che dopo le giornate di luglio si era rifugiato in Finlandia, è quella di assicurarsi la maggioranza nel secondo Congresso dei Soviet, che si deve riunire in ottobre: mediocre tattico, egli pretende di aver le spalle sicure dal lato parlamentare, prima di dare il segnale dell’insurrezione. « Come Danton e Cromwell » osserva Lunatciar-ski « Lenin è un opportunista di genio ».</span></p>

  <p><span class="font1">La regola fondamentale della tattica dei bonapartisti è l’opportunismo. Ciò che la distingue dalla tattica dei catilinari di sinistra è la scelta del terreno parlamentare come il più favorevole a conciliare l’uso della violenza col rispetto della legalità. È questa la caratteristica del 18 brumaio. I bonapartisti, come tutti i catilinari di destra, sono uomini d’ordine, conservatori o reazionari, che si propongono d’impadronirsi del potere allo scopo di accrescere il prestigio, la forza e l’autorità dello Stato. Kapp, Primo de Rivera, Pilsudzki, lo stesso Hitler, si preoccupavano di giustificare il loro atteggiamento sedizioso proclamandosi non già nemici, ma servitori dello Stato. Ciò che essi temono di più è di essere dichiarati fuori della legge. L’esempio di Bonaparte, che impallidisce all’annunzio d’essere stato messo «hors la loi», appartiene alla tradizione rivoluzionaria di cui essi sono i continuatori. Il loro obbiettivo tattico è il Parlamento: essi vogliono conquistare lo Stato attraverso il Parlamento. Soltanto il potere legislativo, così facile al gioco dei compromessi e delle complicità, li può aiutare a inserire il fatto compiuto nell’ordine costituito, innestando la violenza rivoluzionaria nella legalità costituzionale.</span></p>

  <p><span class="font1">Il Parlamento è il complice necessario, non volontario, e al tempo stesso la prima vittima del colpo di Stato bonapartista. O il Parlamento accetta il fatto compiuto, e lo legalizza formalmente, trasformando il colpo di Stato in un cambiamento di ministero, o i catilinari sciolgono il Parlamento e rimettono a una nuova assemblea l’incarico di legalizzare la violenza rivoluzionaria. Ma il Parlamento che accetta di legalizzare il colpo di Stato, non fa che decretare la propria fine: non v’è esempio, nella storia delle rivoluzioni, di un’assemblea che non sia stata la prima vittima della violenza rivoluzionaria che essa ha accettato di legalizzare. Per accrescere il prestigio, la forza e l’autorità dello Stato, la logica bonapartista non concepisce che la riforma della Costituzione e la limitazione delle prerogative parlamentari. La sola garanzia di legalità, per il colpo di Stato bonapartista, consiste in una riforma costituzionale che limiti le libertà pubbliche e i diritti del Parlamento. La libertà: ecco il nemico.</span></p>

  <p><span class="font1">La tattica bonapartista è obbligata a mantenersi a qualunque costo sul terreno della legalità: essa non prevede l’uso della violenza che allo scopo di mantenersi su quel terreno, o di ritornarvi se è</span> <span class="font1">forzata ad allontanarsene. Che cosa fa Bonaparte, il legalitario Bonaparte del 18 brumaio, quando apprende che i Cinquecento lo hanno dichiarato «hors la loi»? Ricorre alla violenza, ordina ai soldati di sgombrare l’Orangerie, caccia e disperde i rappresentanti della nazione. Ma, poche ore dopo, Luciano, Presidente del Consiglio dei Cinquecento, si affretta a racimolare alcune decine di deputati, riunisce nuovamente il Consiglio e da quel simulacro di assemblea provvede a far legalizzare il colpo di Stato. La tattica del 18 brumaio non può essere applicata che sul terreno parlamentare. L’esistenza del Parlamento è la condizione indispensabile del colpo di Stato bonapartista: in una Monarchia assoluta non sono concepibili che le congiure di palazzo&nbsp;</span><span style="text-indent: 1.5em;">o le sedizioni militari.</span></p>

  <p><span class="font1">E necessario avvertire, a questo proposito, che non è possibile stabilire nessun rapporto fra il colpo di Stato bonapartista e la sedizione militare. La caratteristica delle sedizioni militari è l’assoluto disprezzo della legalità. Il principio fondamentale che regola la tattica bonapartista è la necessità di conciliare l’uso della violenza col rispetto della legalità. Questo principio è di natura così delicata, che esige l’impiego di esecutori disciplinati e poco numerosi, abituati a obbedire alla volontà dei capi e a muoversi secondo un piano prestabilito fin nei più minuti particolari, ed esclude in modo assoluto la partecipazione di masse impulsive e incontrollabili a un’azione rivoluzionaria, destinata a svolgersi sopra un terreno obbligato come sopra uno scacchiere, dove il più lieve errore nella mossa di una pedina può produrre incalcolabili effetti e compromettere l’esito della partita. La tattica bonapartista non è soltanto un gioco di forza: è sopra tutto un gioco di misura e di abilità. Le sue caratteristiche non sono quelle di un’insurrezione popolare, in cui predomina la violenza istintiva e cieca delle masse, né quelle di una sedizione militare, in cui la brutalità dei sistemi si accompagna alla più grossolana incomprensione dell’importanza dei fattori politici e morali, e al più profondo disprezzo della legalità, ma sono le caratteristiche di un’esercitazione militare, quasi di una partita di scacchi, in cui ogni esecutore ha il suo compito preciso e il suo posto assegnato, e il cui concetto direttivo è puramente politico, dominato da un’attenta e costante preoccupazione di fare, di ciascun esecutore, la pedina di un gioco parlamentare, non di un gioco di guerra o di caserma.</span></p>

  <p><span class="font1">Ciò che distingue il colpo di Stato bonapartista da ogni altro colpo di Stato, è il fatto che gli uomini politici vi rappresentano una parte assai meno importante, in apparenza, di quella che vi sostengono gli esecutori. In altre parole, la sua concezione appare meno importante della sua esecuzione. La parte principale, quella più in vista, vi è rappresentata dagli esecutori. Ciò lusinga l’amor proprio dei militari, e spiega per qual ragione il colpo di Stato bonapartista sia quello che più si presta alla loro mentalità e che più tenta la loro ambizione. Un generale non potrà mai capire Mussolini o Trotzki, e neppu</span><span class="font1">re Cromwell, sebbene Cromwell possa apparirgli più un grande capitano che un grande politico, né penserà mai ad imitarli; ma capirà Kapp, Primo de Rivera, Pilsudzki o lo stesso Bonaparte, e si sentirà di poterli imitare all’occasione.</span></p>

  <p><span class="font1">L’esempio di Kapp, di Primo de Rivera e di Pilsudzki è assai grave per l’Europa liberale e democratica. Esso ha riportato in primo piano, fra i pericoli dell’attuale situazione europea, quello che era considerato il pericolo più caratteristico dell’Europa dello scorso secolo, e che ormai, dopo l’avvento delle grandi democrazie parlamentari, sembrava eliminato per sempre dalla vita politica moderna: il pericolo dei generali.</span></p>

  <p>&nbsp;</p>

  <p>&nbsp;</p>

  <p><span class="font1">Lo sviluppo del parlamentarismo ostacola o favorisce le ambizioni bonapartiste? L’importanza raggiunta dal parlamentarismo nelle democrazie favorisce, senza dubbio, le possibilità di un colpo di Stato bonapartista: con la progressiva parlamentarizzazione della vita moderna, il terreno particolarmente favorevole all’applicazione della tattica del 18 brumaio si è venuto allargando. Da questo punto di vista, non hanno torto coloro che considerano l’Inghilterra il paese più esposto al pericolo del 18 brumaio. Non bisogna dimenticare che il Parlamento è la più grande tradizione del popolo britannico e, al tempo stesso, il fondamento dell’impero;&nbsp;</span><span style="text-indent: 1.5em;">che il parlamentarismo è l’elemento più importante della vita morale, politica e sociale dell’Inghilterra, e che la sola grande rivoluzione inglese è stata una rivoluzione parlamentare. Non è senza ragione che si è usata, in questo caso, la parola rivoluzione, invece di colpo di Stato. Alle considerazioni sul pericolo che lo sviluppo del parlamentarismo rappresenta nella vita moderna, in rapporto all’eventualità di un colpo di Stato bonapartista, è necessario aggiungere che l’esempio del 18 brumaio ha un grande potere di suggestione sulla mentalità dei militari. Clemenceau diceva che nei manuali di storia in uso nelle Scuole di Guerra bisognava sopprimere il capitolo sul 18 brumaio. E interessante ricordare, a questo proposito, la diffidenza che Clemenceau manifestava apertamente, nel 1919, per la popolarità di certi generali. Stresemann, che nel 1920 si era dovuto occupare di von Lùttwitz e nel 1923 di Ludendorff, diceva sorridendo che quei due generali si erano formati alla scuola di Bonaparte. E alla stessa scuola che si sono formati Primo de Rivera e Pilsudzki. Ma non sembra che l’Europa liberale e democratica si renda conto della gravità del pericolo dei generali. Il bravo Generale Boulanger è il principale responsabile dell’ottimismo che regna nei Parlamenti. I governi non credono che la tattica del 18 brumaio sia applicabile sul terreno parlamentare moderno: essi non vedono in Primo de Rivera e in Pilsudzki che i protagonisti di una sedizione militare, i profittatori di una situazione che è particolare ai paesi, come la Spagna e la Polonia, nei quali non esiste una vera democrazia parlamentare. Essi pensano che il Parlamento sia la miglior difesa dello Stato contro un tentativo bonapartista, che la libertà si difenda con l’esercizio della libertà e con l’impiego dei sistemi di polizia. E' ciò che pensavano anche i deputati delle Cortes e della Dieta sino alla vigilia dei colpi di Stato di Primo de Rivera e di Pilsudzki.</span></p>

  <p><span class="font1">L’errore delle democrazie parlamentari è l’eccessiva fiducia nelle conquiste della libertà, di cui niente è più fragile nell’Europa moderna. Questo errore proviene dal disprezzo per i generali, e dal concetto che in una vera democrazia parlamentare il pericolo del 18 brumaio non esiste, poiché il successo dei tentativi di Spagna e di Polonia si deve esclusivamente a un concorso di circostanze che non si potrebbe mai verificare in Francia o in Inghilterra, cioè nei paesi più parlamentarizzati e più</span> <span class="font1" style="font-style:italic;">polices</span> <span class="font1">d’Europa. In quanto al disprezzo per i generali, si può obbiettare che i più pericolosi sono i generali mediocri, e che appunto di quelli bisogna diffidare. Primo de Rivera e Pilsudzki non sono che degli uomini di secondo ordine: la reputazione del loro genio militare e politico non ha bisogno d’esser compromessa di più. Si può aggiungere, a loro giustificazione, che i generali di quella specie abbondano anche in Europa, dei quali molti hanno vinto la guerra e molti l’hanno perduta: la loro mediocrità non è una questione di patriottismo. È bene intendersi, su questo punto.</span></p>

  <p><span class="font1">Per ciò che concerne l’attualità del 18 brumaio e le circostanze favorevoli che hanno accompagnato la fortuna dei due più famosi bonapartisti del nostro tempo, bisogna riconoscere che, senza dubbio, Primo de Rivera e Pilsudzki avrebbero incontrato difficoltà ben più gravi, se le Cortes e la Dieta fossero state la Camera dei Comuni o il Palazzo Borbone. Ma qui non si tratta di stabilire che le Cortes non sono la Camera dei Comuni, ciò che è una verità riconosciuta e ammessa anche da Alfonso XIII, o che la Dieta non è Palazzo Borbone, e che in Spagna e in Polonia non esiste una democrazia parlamentare capace di difendere le pubbliche libertà: si tratta di stabilire che fra le circostanze che hanno aiutato de Rivera e Pilsudzki a impadronirsi del potere, la principale è l’esistenza del terreno favorevole alla tattica bonapartista, cioè il terreno parlamentare. Uno dei pericoli, ai quali è esposto lo Stato moderno, è la vulnerabilità dei Parlamenti: di tutti i Parlamenti, anche della Camera dei Comuni. Non è inutile ricordare, a questo proposito, ciò che scriveva Trotzki sulla possibilità di una rivoluzione proletaria in Inghilterra: « La rivoluzione proletaria inglese avrà anch’essa il suo Parlamento Lungo? E molto probabile che essa si limiterà a un Parlamento Corto. E ci arriverà tanto meglio, quanto meglio si sarà assimilate le lezioni del tempo di Cromwell». Si vedrà in seguito che cosa intende Trotzki per lezioni del tempo di Cromwell.</span></p>

  <p>&nbsp;</p>

  <p>&nbsp;</p>

  <p><span class="font1">Non è esatto affermare che, senza la complicità del Re, de Rivera non sarebbe riuscito a impadronirsi dello Stato, non avrebbe potuto sciogliere le Cortes, sopprimere le pubbliche libertà, governare all’infuori della Costituzione, contro la Costituzione. La complicità sediziosa del Re, senza essere necessaria, era utile a de Rivera: è un genere di complicità di cui soltanto un catilinario autentico, un vero dittatore, può fare a meno. Qui si potrebbe obbiettare che fra le circostanze, che hanno assicurato il successo del tentativo rivoluzionario di Primo de Rivera, la principale non è, dunque, l’esistenza del terreno favorevole alla tattica bonapartista, cioè il terreno parlamentare, ma è la complicità del Re. Quest’obbiezione ha il suo lato debole. Per farsi complice di de Rivera, il Re ha dovuto abbandonare la sua posizione di privilegio e d’irresponsabilità, scendere sul terreno parlamentare. Alfonso XIII è divenuto, così, non già il Sieyès, non già l’ideatore, il</span> <span class="font1" style="font-style:italic;">deus ex machina</span> <span class="font1">del colpo di Stato, ma uno dei principali esecutori, qualcosa come il Luciano di Primo de Rivera. E' sul terreno parlamentare che la Corona scende a un compromesso con l’insurrezione: la complicità fra il Re e de Rivera ha un presupposto indispensabile nel Parlamento. Come tutti i colpi di Stato che s’iniziano con un compromesso del genere, anche quello di Alfonso XIII e di Primo de Rivera si risolve in un patto equivoco fra la Costituzione e la dittatura. La prima vittima del colpo di Stato è il Parlamento.</span></p>

  <p><span class="font1">La complicità del Re è l’elemento più interessante, forse il solo interessante, del colpo di Stato di Primo de Rivera, quello che dà un senso moderno alla sfortunata avventura. La questione che si pongono i partiti spagnoli, dopo la caduta del dittatore, è, a questo proposito, assai significativa: «Chi è il responsabile?». E' qui il segreto del fallimento della dittatura. Finché era in grado di assumersi, davanti alla Corona e davanti al paese, tutta la responsabilità del potere, Primo de Rivera poteva contare sulla complicità del Re. L’unico modo di assumersi tutta la responsabilità del potere, era quello di governare aH’infuori della Costituzione, contro la Costituzione. Ma il giorno che Alfonso XIII si accorge che nell’inquieta coscienza della Spagna Primo de Rivera non è il solo responsabile della situazione, un terzo elemento s’introduce nella complicità fra il Re e il dittatore: la Costituzione. Fra la dittatura e la Costituzione il Re sceglie quest’ultima, si leva a difensore della Costituzione contro la dittatura da lui instaurata, si fa complice del Parlamento contro il colpo di Stato. I catilinari debbono diffidare, come Metternich, dei re costituzionali.</span></p>

  <p><span class="font1">Per un generale fedele al suo Re, è una ragione d’orgoglio l’aver capito troppo tardi quanto sia pericolosa, nelle cose rivoluzionarie, la compli-cita con le Costituzioni e con i loro garanti. Primo de Rivera non era uno di quei catilinari, che non cedono a nulla e a nessuno: era un grande di Spagna, che non cedeva che al Re.</span></p>

  <p>&nbsp;</p>

  <p>&nbsp;</p>

  <p><span class="font1">Fra i colpi di Stato che si richiamano all’esempio del 18 brumaio, quello di Pilsudzki del maggio 1926 è forse il più interessante. Pilsudzki, che Lloyd George nel 1920 chiamava un Bonaparte socialista (Lloyd George non ha mai avuto simpatia per i generali socialisti), ha mostrato di saper mettere Carlo Marx al servizio della dittatura borghese. La partecipazione delle masse dei lavoratori costituisce l’elemento originale del colpo di Stato di Pilsudzki. I veri esecutori della tattica insurrezionale sono anche questa volta i soldati. L’occupazione dei ponti, delle centrali elettriche, della Cittadella, delle caserme, dei depositi di viveri e di munizioni, degli incroci stradali, delle stazioni ferroviarie, delle centrali telefoniche e telegrafiche, delle banche, è fatta dai soldati. All’attacco contro i punti strategici di Varsavia, difesi dalle truppe fedeli al governo di Witos, e all’assedio del Belvedere, dove si sono rifugiati il Presidente della Repubblica e i Ministri, non prendono parte le masse. I soldati costituiscono, anche questa volta, l’elemento classico della tattica bonapartista. Ma lo sciopero generale, proclamato dal Partito socialista per aiutare Pilsudzki nella sua lotta contro la coalizione di destra, sulla quale si appoggia il governo di Witos, è l’elemento moderno dell’insurrezione, quello che dà una giustificazione sociale a quel colpo di forza, a quella brutale sedizione militare. La complicità degli operai presta ai soldati di Pilsudzki l’aspetto di difensori della libertà proletaria: è sul terreno dello sciopero generale, con la partecipazione delle masse di lavoratori alla tattica rivoluzionaria, che si verifica la trasformazione di quella rivolta militare in una insurrezione popolare aiutata da elementi dell’esercito. Pilsudzki, che all’inizio del colpo di Stato non è che un generale ribelle, diventa così una specie di capitano del popolo, di eroe proletario, di Bonaparte socialista, come direbbe Lloyd George.</span></p>

  <p><span class="font1">Ma lo sciopero generale non è sufficiente a far rientrare Pilsudzki nella legalità. Egli ha paura, anche lui, di esser messo fuori dalla legge. In fondo, quel generale socialista non è che un catilinario borghese, preoccupato di concepire e di attuare i disegni più audaci entro i limiti della morale civile e storica del suo tempo e della sua nazione. Egli è un fazioso, che pretende di metter sottosopra lo Stato senza esser dichiarato fuori della legge. Nel suo odio contro Witos, egli non gli riconosce nemmeno il diritto di difendere lo Stato. La resistenza delle truppe fedeli al governo risveglia in lui il polacco di Lituania «pazzo e testardo»: alle mitragliatrici egli oppone le mitragliatrici. E' il polacco di Lituania che impedisce al generale socialista di rientrare nella legalità, di approfittare delle circostanze per riparare all’errore commesso al principio. Non si comincia un colpo di Stato parlamentare con una brutale sedizione militare. « Cela n’est pas correct» direbbe Moutron. Pilsudzki ha un complice nel Partito socialista, nello sciopero generale: bisogna che egli si assicuri un alleato nel Maresciallo della Dieta. E' attraverso la Costituzione che Pilsudzki deve impadronirsi dello Stato. Mentre la lotta prosegue incerta nei sobborghi di Varsavia e dalla Po-snania il Generale Haller si prepara a marciare sulla capitale in soccorso del governo, nel Belvedere assediato il Presidente della Repubblica, Woitciekowski, e il Presidente del Consiglio, Witos, decidono di rassegnare il potere, secondo la Costituzione, nelle mani del Maresciallo della Dieta. Da questo momento, il garante della Costituzione non è più il Presidente della Repubblica, ma il Maresciallo della Dieta. Il colpo di Stato parlamentare non fa che cominciare: fino a ora non si trattava che di una rivolta militare, appoggiata da uno sciopero generale. Pilsudzki dirà, più tardi, che se Woitciekowski e Witos avessero aspettato l’arrivo delle truppe fedeli al governo, il tentativo rivoluzionario sarebbe probabilmente fallito. E' l’affrettata decisione del Presidente della Repubblica e di Witos che ha trasformato la sedizione militare in un colpo di Stato parlamentare. Tocca ora al Maresciallo della Dieta di far rientrare Pilsudzki nella legalità. « Io non voglio stabilire la dittatu</span><span class="font1">ra » dichiara Pilsudzki appena sente sotto i suoi piedi il terreno parlamentare «mi propongo soltanto di agire secondo la Costituzione per accrescere il prestigio, la forza e l’autorità dello Stato». Anch’egli, come tutti i catilinari di destra che s’impadroniscono del potere con la violenza, non ha altra ambizione che quella di apparire un fedele servitore dello Stato.</span></p>

  <p><span class="font1">Ed è da buon servitore dello Stato che Pilsudzki fa il suo ingresso in Varsavia, in una carrozza tirata da quattro cavalli, scortata da uno squadrone di ulani sorridenti. La folla assiepata lungo i marciapiedi del Krakowskie Przedmiescie lo accoglie al grido di « Viva Pilsudzki, Viva la Repubblica! ». Il Maresciallo della Dieta non incontrerà molte difficoltà ad accordarsi con lui a proposito della Costituzione: « Ora che la rivoluzione è finita » pensa il Maresciallo della Dieta « ci si potrà intendere ». Ma il colpo di Stato parlamentare non era che all’inizio: ancor oggi, dopo tutti gli avvenimenti che hanno fatto della Costituzione lo strumento della dittatura, e della Polonia democratica e proletaria, complice coraggiosa dell’insurrezione, la nemica del generale socialista, dopo tante nuove complicità e tante illusioni perdute, Pilsudzki non ha ancora trovato il modo di conciliare la violenza con la legalità.</span></p>

  <p><span class="font1">Il colpo di Stato parlamentare di Pilsudzki, nel 1926, non era che all’inizio: oggi è un colpo di Stato che non è ancora riuscito.</span></p>
</body>
</html>
