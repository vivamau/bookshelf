<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="ABBYY FineReader 11" name="generator" />
  <link href="../Styles/5.css" rel="stylesheet" type="text/css" />

  <title></title>
</head>

<body>
  <h4 style="text-align: center;"><span class="font5">16.</span></h4>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p><span class="font5">Coloro che non credono al pericolo hitleriano non dimenticano mai di affermare ironicamente che la Germania non è l’Italia. Sarebbe più giusto affermare che la tattica di Hitler non è quella di Mussolini. Nel 1932, essendomi recato in Germania per rendermi conto da vicino di ciò che si chiama il pericolo hitleriano, mi è capitato molto spesso di sentirmi far la domanda se Hitler possa essere considerato il Mussolini tedesco. Mi ricordo di aver risposto al signor Simon, direttore della « Frankfurter Zeitung», che mi poneva quel quesito, che l’Italia, dal 1919 al 1922, e anche dopo, non avrebbe tollerato un Hitler. La mia risposta ebbe l’aria di meravigliare il signor Simon, che lasciò cadere il discorso.</span></p>

  <p><span class="font5">In realtà, Hitler non è che la caricatura di Mussolini. Al pari di certi Plutarchi italiani malati di eloquenza, di retorica e di letteratura, e dei nazionalisti di quasi tutti i paesi d’Europa, Hitler non vede in Mussolini se non una specie di Giulio Cesare in</span> <span class="font5" style="font-style:italic;">tight</span> <span class="font5">e in cilindro, corrotto dalla lettura delle opere di Nietzsche e di Barrès, molto curioso delle idee di Ford e del sistema Taylor, e partigiano della standardizzazione industriale, politica e morale. Quell’austriaco grasso e orgoglioso, dai piccoli baffi posati a far</span><span style="text-indent: 1.5em;">falla sul labbro fine e corto, dagli occhi duri e diffidenti, dall’ambizione tenace e dai propositi cinici, può bene avere, come tutti gli austriaci, un certo gusto per gli eroi dell’antica Roma e per la civiltà italiana del Rinascimento, ma non è così sprovvisto di senso del ridicolo da non accorgersi che la Germania di Weimar non potrebbe essere un paese di conquista per un piccolo borghese dell’Alta Austria travestito da Siila, da Giulio Cesare o da condottiero. Sebbene egli pure sia inquinato da quel genere di estetismo che è una caratteristica dei sognatori di dittature, non si può credere, come affermano certi suoi avversari, che egli ami abbracciare i busti dei condottieri del Rinascimento, nei musei di Monaco. Bisogna essere giusti verso di lui, Hitler vorrebbe imitare Mussolini, ma come un uomo del nord, un tedesco, pensa di poter imitare un uomo del sud, un latino. Egli crede alla possibilità di modernizzare Mussolini interpretandolo alla tedesca, ciò che non è neppure una maniera di ironizzare il classicismo. Il suo eroe ideale è un Giulio Cesare in costume tirolese. Ci si meraviglia nel vedere che il clima della Germania di Weimar è così favorevole a quella caricatura di Mussolini, che darebbe il buon umore perfino al popolo italiano.</span></p>

  <p><span class="font5">Nello stesso modo che egli non assomiglia al busto del Duce scolpito da Wildt, quella specie d’imperatore romano dalla fronte serrata nelle sacre bende di Pontifex Maximus, né alla statua equestre di Mussolini, scolpita da Graziosi, che domina lo stadio di Bologna (quel</span> <span class="font5" style="font-style:italic;">gentleman</span> <span class="font5">del quindicesimo secolo, troppo fiero a cavallo per aver l’aria di un eroe bene educato), Hitler, austriaco di Braunau, non assomiglia al ritratto che certi suoi avversari pretendono darci di lui. « Hitler » scrive Federico Hirth, troppo grande ammiratore di Stresemann per mostrarsi giusto verso il capo dei nazionalsocialisti « è fisicamente il bavarese o l’alto-austriaco medio; il suo tipo è quello di tutti gli uomini di quelle contrade. Basta entrare in qualunque negozio o caffè di Braunau o di Linz, in Austria, di Passau o di Landshut, in Baviera, per accorgersi che tutti i commessi e tutti i camerieri assomigliano a Hitler ». Secondo i suoi avversari, il segreto del successo personale di un uomo che, senza meritare di esser preso per un qualunque commesso di negozio o cameriere di Braunau o di Landshut, possiede nondimeno tutti i tratti fisici della mediocrità dello spirito borghese tedesco, non sarebbe che l’eloquenza, la seduzione della sua nobile, ardente e virile eloquenza.</span></p>

  <p><span class="font5">Non bisogna fare una colpa a Hitler di essere riuscito, con la sua sola eloquenza, a imporre una disciplina di ferro a centinaia di migliaia d’uomini ragionevoli, reclutati fra gli antichi combattenti dal cuore indurito da quattro anni di guerra. E sarebbe ingiusto biasimarlo di essere stato capace di persuadere sei milioni di elettori a dare il loro voto a un programma politico, sociale ed economico, che fa parte anch’esso della sua eloquenza. Poiché non si tratta di stabilire se il segreto del suo successo personale sia nelle sue parole o nel suo programma. Non si giudicano i catilinari né dalla loro eloquenza né dal loro programma politico: ma dalla loro tattica rivoluzionaria. Si tratta di stabilire se la Germania di Weimar è realmente sotto la minaccia di un colpo di Stato hitleriano, cioè a dire qual è la tattica rivoluzionaria di quel Catilina troppo eloquente, che si prepara a impadronirsi del Reich e impone al popolo tedesco la sua dittatura personale.</span></p>

  <p>&nbsp;</p>

  <p>&nbsp;</p>

  <p><span class="font5">L’organizzazione di combattimento nazionalsocialista è calcata sul modello dell’organizzazione rivoluzionaria del fascismo prima del colpo di Stato, fra il 1919 e il 1922. La rete dei nuclei hitleriani, il cui centro è Monaco, si estende di città in città su tutto il territorio della Germania. Le truppe d’assalto nazionalsocialiste, reclutate fra gli antichi combattenti e organizzate militarmente, formano l’ossatura rivoluzionaria del partito e potrebbero rappresentare, nelle mani di un capo che se ne sapesse servire, un pericolo molto grave per il Reich. Inquadrate da antichi ufficiali dell’impero, e armate di revolver, di granate a mano e di</span> <span class="font5" style="font-style:italic;">matraques</span> <span class="font5">(depositi di munizioni, di fucili, di mitragliatrici e di lanciafiamme sono scaglionati in tutta la Baviera, nella Renania e lungo le frontiere dell’est), esse costituiscono un’organizzazione militare magnificamente equipaggiata e allenata per l’azione insurrezionale. Sottomesse a una disciplina di ferro, schiacciate dalla volontà tirannica del loro capo, che si pretende infallibile ed esercita una dittatura inesorabile nell’interno del partito, le truppe d’assalto hitleriane non sono l’esercito della rivoluzione nazionale del popolo tedesco, ma il cieco strumento delle ambizioni di Hitler. Quei veterani della grande guerra, che sognavano di marciare alla conquista del Reich e di battersi, sotto le bandiere dalla croce uncinata, per la libertà della patria tedesca, si vedono ridotti al servizio degli ambiziosi disegni e degli interessi personali di un politicante eloquente e cinico, che non sa concepire la rivoluzione se non come una banale guerriglia di sobborgo con le guardie rosse comuniste, come un seguito interminabile di conflitti senza gloria con degli operai</span> <span class="font5" style="font-style:italic;">endimanchés&nbsp;</span><span style="text-indent: 1.5em;">o dei disoccupati affamati, come una conquista elettorale del Reich appoggiata da qualche scambio di revolverate nei quartieri proletari delle grandi città.</span></p>

  <p><span class="font5">A Königsberg, a Berlino, a Dresda, a Monaco, a Norimberga, a Stuttgart, a Frankfurt, a Colonia, a Düsseldorf, a Essen, degli ufficiali delle truppe d’assalto hitleriane mi confessavano di sentirsi umiliati al rango di pretoriani di un capo rivoluzionario, che si allena a esercitare contro i suoi stessi partigiani i sistemi di polizia di cui dovrebbe servirsi un giorno per imporre la sua dittatura personale al popolo tedesco. Nell’interno del Partito nazionalsocialista la libertà di coscienza, il senso della dignità, l’intelligenza, la cultura, sono perseguitati con quell’odio stupido e brutale che caratterizza i dittatori di terz’ordine. Sebbene austriaco, Hitler non ha abbastanza spirito per capire che certe formule dell’antica disciplina gesuitica sono ormai</span> <span class="font5" style="font-style:italic;">surannees</span> <span class="font5">perfino nella Compagnia di Gesù, e che è pericoloso volerle applicare a un partito politico, il cui programma è di battersi per la libertà nazionale del popolo tedesco. Non si vincono delle battaglie in nome della libertà con dei soldati che sono abituati a tener gli occhi bassi.</span></p>

  <p><span class="font5">Non è soltanto con i sistemi di polizia e con la pratica della delazione e dell’ipocrisia, che Hitler avvilisce i suoi partigiani ma anche con la tattica rivoluzionaria. Dopo la morte di Stresemann, se l’eloquenza di Hitler è diventata sempre più eroica e minacciosa, la sua tattica rivoluzionaria si è lentamente orientata verso una soluzione parlamentare del problema della conquista dello Stato. I primi sintomi di questa evoluzione datano dal 1923. Col fallimento del colpo di Stato di Hitler, Kahr e Ludendorff, a Monaco, nel 1923, tutta la violenza rivoluzionaria di Hitler si rifugia nella sua eloquenza. Le truppe d’assalto nazionalsocialiste si trasformano a poco a poco in una specie di</span> <span class="font5" style="font-style:italic;">camelots du Roi Hitler.</span></p>

  <p><span class="font5">La crisi di cui oggi soffre il partito hitleriano è cominciata dopo la morte di Stresemann. Non vi era che quel grande avversario che potesse obbligare Hitler a mettere le carte in tavola, a non barare al gioco rivoluzionario. Stresemann non aveva paura di Hitler: era un uomo pacifico che aveva un certo gusto per i metodi violenti. In un discorso pronunciato il 23 agosto 1923 in una riunione d’industriali, Stresemann aveva dichiarato che egli non avrebbe esitato a ricorrere alle misure dittatoriali, se le circostanze lo avessero richiesto. Era il periodo nel quale le truppe d’assalto Hitleriane non erano ancora diventate i</span> <span class="font5" style="font-style:italic;">camelots du Roi Hitler,</span> <span class="font5">un’organizzazione di pretoriani al servizio di un facinoroso eloquente: esse erano un esercito rivoluzionario, che credeva di battersi per la libertà della patria tedesca. La morte di Stresemann ha permesso a Hitler di abbandonare la tattica della violenza, ciò che ha enormemente diminuito l’influenza delle truppe d’assalto all’interno del partito. Le truppe d’assalto: ecco il nemico. Sono gli estremisti del suo partito che fanno paura a Hitler. La tattica della violenza, è la loro forza. Guai a Hitler, se le truppe d’assalto diventassero troppo forti: sarebbe forse il colpo di Stato, ma non sarebbe sicuramente la dittatura di Hitier.</span></p>

  <p><span class="font5">Ciò che manca all’estremismo nazionalsocialista non è un esercito, è un capo. Quelle truppe d’assalto che credevano fino a ieri di battersi per la libertà del Reich, cominciano ad accorgersi di non essere che ciechi strumenti di una personale ambizione di potere. Gli ammutinamenti che si verificano da qualche tempo fra i nazionalsocialisti non sono originati, come pretende Hitler, dall’ambizione insoddisfatta di qualche capo in sottordine, ma dal profondo malcontento delle truppe d’assalto per l’insufficienza di Hitler, che si rivela sempre più incapace di porre nettamente il problema della conquista del potere sul terreno insurrezionale.</span></p>

  <p><span class="font5">Gli estremisti del partito hanno forse torto di considerare Hitler come un falso rivoluzionario, un opportunista, un « avvocato » che crede di poter fare la rivoluzione con i discorsi, le parate militari, le minacce e il ricatto parlamentare? Dopo la clamorosa vittoria elettorale, che ha mandato al Reichstag un centinaio di deputati Hitleriani, l’opposizione interna alla tattica opportunista di Hitler si pronuncia sempre più apertamente per la soluzione insurrezionale del problema della conquista dello Stato. Si accusa Hitler di non avere il coraggio di affrontare i pericoli di una tatdca rivoluzionaria, di aver paura della rivoluzione. Uno dei capi delle truppe d’assalto mi diceva a Monaco che Hitler è un Giulio Cesare che non sa nuotare, sulla riva di un Rubicone troppo profondo per poterlo passare a guado. Non si può spiegare la sua brutalità verso i suoi stessi partigiani che col timore che gli prendano la mano, che la frazione estremista, le truppe d’assalto, le teste calde, lo spingano suo malgrado sulla via dell’insurrezione. Egli appare dominato dalla preoccupazione di assicurarsi le spalle contro la frazione&nbsp;</span><span style="text-indent: 1.5em;">estremista del suo partito, di domare le sue truppe d’assalto, di fame uno strumento docile alla sua volontà. Come tutti i catilinari che esitano fra il compromesso e l’azione insurrezionale, Hitler è obbligato di quando in quando a far delle concessioni agli estremisti, tale l’abbandono del Reichstag da parte dei deputati nazionalsocialisti, ma le sue concessioni non gli fanno mai perdere di vista l’obbiettivo del suo opportunismo rivoluzionario, la conquista legale del potere. E vero che rinunciando all’uso della violenza, all’azione insurrezionale, alla lotta armata per la conquista dello Stato, egli si allontana sempre più dallo spirito rivoluzionario dei suoi partigiani; è vero che tutto ciò che il nazionalsocialismo sta guadagnando sul terreno parlamentare lo sta perdendo sul terreno rivoluzionario: ma Hitler sa bene che con ciò egli si assicura la simpatia di masse di elettori sempre più vaste, che egli procura al suo programma politico l’adesione dell’immensa maggioranza della piccola borghesia, di cui egli ha bisogno per abbandonare il molo pericoloso di Catilina e recitare quello più sicuro di dittatore plebiscitario.</span></p>

  <p><span class="font5">In realtà, la crisi che travaglia il nazionalsocialismo si potrebbe chiamare una crisi di socialde-mocratizzazione del partito. E' una lenta evoluzione verso la legalità, verso le forme e i metodi legali della lotta politica: il nazionalsocialismo è un esercito rivoluzionario che sta diventando una formidabile organizzazione elettorale; una specie di</span> <span class="font5" style="font-style:italic;">bloc national</span> <span class="font5">che considera la</span> <span class="font5" style="font-style:italic;">matraque</span> <span class="font5">come uno dei suoi peccati di gioventù, uno di quei peccati che fanno le cattive reputazioni ma non impediscono i matrimoni d’interesse. E la Salvation Army del patriottismo tedesco: essa non potrebbe avere un capo più degno di Hitler. In fondo, i patrioti tedeschi, non potendo prendere sul serio Mussolini, prendono sul serio la sua caricatura. E' una storia vecchia, che i patrioti, in Germania, non sono che la caricatura dei buoni tedeschi.</span></p>

  <p>&nbsp;</p>

  <p>&nbsp;</p>

  <p><span class="font5">Fra le concessioni che, negli ultimi tempi, Hitler ha promesso agli estremisti del suo partito, vi è la creazione, a Monaco, di una scuola per l’allenamento delle truppe d’assalto alla tattica insurrezionale. Ma in che cosa consiste la tattica insurrezionale di Hitler? Il capo del nazionalsocialismo non si pone il problema della conquista dello Stato come se lo porrebbe un marxista. Egli mostra di trascurare l’importanza del compito delle organizzazioni sindacali dei lavoratori nella difesa del Reich. Egli non giudica quel compito da marxista, o semplicemente da rivoluzionario, ma da reazionario. Invece di combattere le organizzazioni sindacali del proletariato, egli colpisce gli operai. La sua caccia al comunista non è che una caccia all’operaio. Ciò che giustificava la tattica della violenza impiegata dalle camicie nere di Mussolini contro le organizzazioni dei lavoratori, era la necessità di fare</span> <span class="font5" style="font-style:italic;">tabula rasa</span> <span class="font5">di ogni forza organizzata, politica o sindacale, proletaria o borghese, sindacati, cooperative, giornalai, circoli operai, Camere del lavoro, partiti politici, per prevenire lo sciopero generale e spezzare il fronte unico del governo, del Parlamento e del proletariato. Ma nulla giustifica l’odio stupido e criminale delle truppe d’assalto hitleriane contro gli operai in quanto operai. La persecuzione dei lavoratori non ha mai fatto progredire di un passo, sulla strada dell’insurrezione, i partiti reazionari che si vogliono impadronire di uno Stato democratico. E' la lotta contro le organizzazioni sindacali che Hitler dovrebbe condurre a fondo, sistematicamente, per liberare il suo partito dalla formidabile pressione delle masse organizzate. Non è alla Reichswehr e alla polizia soltanto che è affidata la difesa del</span><span style="text-indent: 1.5em;">lo Stato: la tattica del governo del Reich consiste nell’opporre alle truppe d’assalto di Hitler le squadre armate delle guardie rosse comuniste e le organizzazioni sindacali dei lavoratori. Lo sciopero: ecco lo strumento della difesa del Reich contro il pericolo hitleriano. L’opportunismo di Hitler è alla mercé di quella tattica degli scioperi: la paralisi di tutta la vita economica di una città o di una regione, colpisce al cuore gli interessi di quella stessa borghesia, nella quale Hitler recluta l’esercito dei suoi elettori. E con la tattica degli scioperi, con quei colpi di mazza vibrati nella schiena delle truppe d’assalto nazionalsocialiste, che il proletariato tedesco ha obbligato Hitler ad abbandonare la tattica fascista della lotta contro le organizzazioni sindacali dei lavoratori, e a fare del suo esercito insurrezionale, magnifico strumento per la conquista dello Stato, una specie di polizia volontaria per la guerriglia di sobborgo contro i comunisti. In realtà, quella guerriglia di sobborgo non è molto spesso che una caccia all’operaio in quanto operaio: ecco che cosa resta della tattica rivoluzionaria di Mussolini nell’applicazione di un reazionario.</span></p>

  <p><span class="font5">Bisogna essere giusti verso Hitier: nulla ha presa su di lui all’infuori di tutto ciò che minaccia la sua politica opportunista. Non è soltanto la preoccupazione di diminuire l’influenza delle truppe d’assalto all'interno del partito, riducendo la portata politica del loro compito rivoluzionario, che ha deciso Hitler, dopo qualche tentativo fallito, ad abbandonare la tattica di Mussolini contro le organizzazioni sindacali dei lavoratori. Egli sa bene che la inevitabile reazione del proletariato, cioè lo sciopero generale, la paralisi della vita economica tedesca, colpirebbe prima di tutto gli interessi delle masse dei suoi elettori. Egli non vuol perdere il favore della borghesia, che è l’elemento indispensabile della sua strategia elettorale. Egli non mira alla conquista dello Stato che attraverso la conquista del Reichstag. Egli non vuole urtarsi alla formidabile potenza delle forze sindacali del proletariato, che gli sbarrano la strada dell’insurrezione: è sul terreno elettorale, sul terreno della legalità, ch’egli vuol combattere contro il governo del Reich e contro il proletariato la battaglia decisiva per il potere. Quell’inutile guerriglia di sobborgo, che mette alle prese ogni domenica, nei sobborghi di tutte le grandi città di Germania, le truppe d’assalto hitleriane, ormai prigioniere di una massa di sei milioni d’elettori nazionalsocialisti, con le squadre armate delle guardie rosse comuniste, rientra così nel gioco della socialdemocrazia parlamentare, come in quello del governo del Reich, delle masse elettorali nazionalsocialiste e dei partiti di destra. Bisogna pure che qualcuno insegni la prudenza e la modestia ai comunisti.</span></p>

  <p><span class="font5">Ma è sicuro, Hitier, che le sue truppe d’assalto si rassegneranno per lungo tempo a rinunziare al loro compito rivoluzionario e a servire da strumento alla reazione antibolscevica in Germania? Il loro compito non è quello di combattere le guardie rosse nei sobborghi operai, ma di impadronirsi dello Stato. Non è soltanto per marciare contro le squadre comuniste, a profitto di tutti coloro che temono il pericolo bolscevico, cioè a profitto così della borghesia patriottica come della socialdemocrazia, che esse hanno accettato di piegare la schiena sotto la brutale e cinica dittatura di Hitler. Esse vogliono marciare contro il governo del Reich, contro il Parlamento, contro la socialdemocrazia, contro le organizzazioni sindacali del proletariato, contro tutte le forze che sbarrano loro la strada dell’insurrezione. Non è a una vittoria elettorale che mira la loro tattica rivoluzionaria: è al colpo di Stato. E se lo stesso Hitler... Malgrado i suoi clamorosi successi elettorali, Hitler è ancora ben lontano dall’avere in pugno la Germania di Weimar. Le forze del proletariato sono ancora intatte: quel formidabile esercito di lavoratori che costituisce il solo temibile nemico della rivoluzione nazionalsocialista, è in piedi più forte che mai, pronto a difendere sino all’ultimo la libertà del popolo tedesco. Non vi sono che le mitragliatrici che possono, ancora, aprire un cammino alla</span> <span class="font5" style="font-style:italic;">ruée</span> <span class="font5">hitleriana. Domani, forse, sarà troppo tardi.</span></p>

  <p><span class="font5">Che cosa aspetta, Hitier, per abbandonare il suo pericoloso opportunismo? Vuole aspettare che la rivoluzione nazionalsocialista sia prigioniera del Parlamento? Ha paura di essere messo fuori della legge. Non è da Siila, da Cesare, da Cromwell, da Bonaparte, o da Lenin, che quella caricatura di Mussolini si pone a liberatore della patria tedesca. E da eroe civile, da difensore della legge, da restauratore della tradizione nazionale, da servitore dello Stato. «Hitler» direbbe Giolitti «è un uomo che ha un grande avvenire dietro di sé ». Quante occasioni perdute! Quante volte, se avesse saputo approfittare delle circostanze favorevoli, avrebbe potuto impadronirsi dello Stato! Malgrado la sua eloquenza, i suoi successi elettorali, il suo esercito insurrezionale, malgrado l’indiscutibile prestigio del suo nome e le leggende che si sono create intorno alla sua figura di agitatore, di trascinatore di folle, di catilinario violento e senza scrupoli, malgrado le passioni che egli suscita intorno a sé, e il suo pericoloso fascino sull’immaginazione e sullo spirito di avventura della gioventù tedesca, Hitler è un Cesare mancato. Ho udito a Mosca, da un bolscevico che è stato uno degli esecutori più importanti della tattica insurrezionale di Trotzki durante il colpo di Stato dell’ottobre 1917, un singolare giudizio su Hitler: « Egli ha tutti i difetti e tutte le qualità di Kerenski. Anch’egli, come Kerenski, non è che una donna ».</span></p>

  <p><span class="font5">In realtà, lo spirito di Hitler è uno spirito profondamente femminile: la sua intelligenza, le sue ambizioni, la sua volontà stessa, non hanno nulla di virile. E' un uomo debole, che si rifugia nella brutalità per nascondere la sua mancanza di energia, le sue debolezze sorprendenti, il suo egoismo morboso, il suo orgoglio senza risorse. Ciò che si ritrova in tutti i dittatori, ciò che è uno dei tratti caratteristici della loro maniera di concepire i rapporti fra gli uomini e gli avvenimenti, è la loro gelosia: la dittatura non è soltanto una forma di governo, è la forma più completa della gelosia, nei suoi aspetti politici, morali e intellettuali. Come tutti i dittatori, Hitler è guidato piuttosto dalle sue passioni che dalle sue idee: la sua condotta verso i suoi più antichi partigiani, quelle truppe d’assalto che&nbsp;</span><span style="text-indent: 1.5em;">lo hanno seguito fin dal primo momento, che gli sono rimaste fedeli nella disgrazia, che hanno diviso con lui le umiliazioni, i pericoli e la prigione, e che hanno fatto la sua gloria e la sua potenza, non può essere giustificata che da un sentimento, di cui si meraviglieranno tutti coloro che non conoscono la natura particolare dei dittatori, la loro psicologia violenta e timida. Hitler è geloso di coloro che lo hanno aiutato a diventare una figura di primo piano nella vita politica tedesca: egli teme la loro fierezza, la loro energia, il loro spirito combattivo, quella volontà coraggiosa e disinteressata che fa delle truppe d’assalto hitleriane un magnifico strumento per la conquista dello Stato. Tutta la sua brutalità si accanisce a umiliare il loro orgoglio, a soffocare la loro libertà di coscienza, a oscurare i loro meriti personali, a fare dei suoi partigiani dei servitori senza dignità. Come tutti i dittatori, Hitler non ama che coloro ch’egli può disprezzare. La sua ambizione è di poter un giorno corrompere, umiliare, asservire tutto&nbsp;</span><span style="text-indent: 1.5em;">il popolo tedesco, in nome della libertà, della gloria e della potenza della Germania.</span></p>

  <p><span class="font5">Vi è qualcosa di torbido, di equivoco, di sessualmente morboso, nella tattica opportunista di Hitier, nella sua avversione per la violenza rivoluzionaria, nel suo odio per ogni forma di libertà e di dignità individuali. Nella vita dei popoli, nelle grandi sciagure, dopo le guerre, le invasioni, le carestie, vi è sempre un uomo che esce dalla folla, che impone la sua volontà, la sua ambizione, i suoi rancori, e che «si vendica come una donna », su tutto il suo popolo, della libertà, della felicità e della potenza perdute.</span></p>

  <p><span class="font5">Nella storia d’Europa, è il turno della Germania. Hitler è il dittatore, è la donna che essa merita. E' col suo elemento femminile che si spiega&nbsp;</span><span style="text-indent: 1.5em;">il successo di Hitler, il suo fascino sulla folla, l’entusiasmo che egli suscita nella gioventù tedesca. Agli occhi delle masse nazionaliste, Hitler è un puro, un asceta, un mistico dell’azione. Una specie di santo. « Il ne court sur son compte aucune histoire de femme » afferma uno dei suoi biografi. Si dovrebbe piuttosto dire, dei dittatori, che non corre sul loro conto « aucune histoire d’homme ».</span></p>

  <p><span class="font5">Vi sono talvolta dei momenti, nella vita di un dittatore, che illuminano il fondo torbido, morboso, sessuale, della sua potenza. Sono delle crisi che rivelano tutto l’elemento femminile del suo carattere. Nei rapporti fra un dittatore e&nbsp;</span><span class="font5" style="text-indent: 1.5em;">i suoi partigiani, quelle crisi si manifestano il più spesso con la sedizione. Minacciato di essere dominato a sua volta da coloro ch’egli ha umiliati e asserviti, il dittatore si difende con estrema energia contro la rivolta dei suoi partigiani: è la donna che si difende in lui. Cromwell, Lenin, Mussolini, hanno tutti conosciuto queste crisi. Cromwell non ha esitato a impiegare il ferro e il fuoco per sedare la ribellione dei</span> <span class="font5" style="text-indent: 1.5em; font-style: italic;">livellatori,</span> <span class="font5" style="text-indent: 1.5em;">quella specie di comunisti inglesi del diciassettesimo secolo; Lenin non ha avuto pietà per i marinai insorti di Cronstadt; Mussolini è stato molto duro verso le camicie nere di Firenze, la cui rivolta è durata un anno, fino alla vigilia dell’ottobre 1922. È sorprendente che Hitler non abbia ancora dovuto lottare contro una sedizione generale delle sue truppe d’assalto. Gli ammutinamenti parziali che da qualche tempo si susseguono un po’ dappertutto in Germania, nelle file delle truppe d’assalto hitleriane, non sono forse che i primi sintomi dell’inevitabile crisi. L’opportunismo, in una rivoluzione, è un tradimento che si paga. Guai ai dittatori che si mettono alla testa di un esercito rivoluzionario e indietreggiano davanti alla responsabilità di un colpo di Stato. Può darsi che essi giungano, con la furberia e il compromesso, a impadronirsi legalmente del potere: ma le dittature che sono il risultato di una</span> <span class="font5" style="text-indent: 1.5em; font-style: italic;">combinazione,</span> <span class="font5" style="text-indent: 1.5em;">non sono che delle mezze dittature. Esse non sono durevoli. La legittimità di una dittatura non consiste che nella violenza rivoluzionaria: è il colpo di Stato che le dà la forza di stabilirsi saldamente. Il destino di Hitler è forse quello di giungere al potere con un compromesso di natura parlamentare: per prevenire la rivolta delle sue truppe d’assalto, non gli resta che stornarle dalla conquista dello Stato, che trasferire il loro compito rivoluzionario dal piano della politica interna a quello della politica estera. Il problema delle frontiere dell’est, da qualche tempo, non è diventato l’argomento principale dell’eloquenza di Hitler? Non è senza importanza che l’avvenire della Germania dipenda da un compromesso parlamentare piuttosto che da un colpo di Stato. Un dittatore che non osa impadronirsi del potere con la violenza rivoluzionaria, non dovrebbe far paura a un’Europa d’occidente, decisa a difendere la sua libertà fino all'ultimo.</span></p>

  <p>&nbsp;</p>

  <p>&nbsp;</p>

  <p><span class="font5">L’attuale situazione politica in Germania non può che meravigliare coloro che conoscono fino a qual punto il popolo tedesco ha sempre posseduto il senso della dignità civile. Bisognerebbe ammettere che la Germania di Weimar sia ben malata, che le sue classi dirigenti, la sua borghesia, le sue</span> <span class="font5" style="font-style:italic;">élites</span> <span class="font5">intellettuali siano ben profondamente demoralizzate o corrotte, per credere che esse possano piegarsi, senza reazione, a una dittatura che lo stesso Hitler non osa imporre loro con la violenza. Una dittatura non si accetta: si subisce. Anche se essa è imposta da una rivoluzione, non si subisce che dopo averla combattuta fino all’ultimo. E ridicolo affermare che la borghesia russa non si è difesa contro i bolscevichi. Non ho mancato, parlando degli avvenimenti di ottobre 1917 a Pietrogrado, di difendere Kerenski dall’accusa di non essere stato capace di assicurare la difesa dello Stato contro l’azione insurrezionale delle guardie rosse. Come tutti i governi liberali e democratici, il governo di Kerenski non poteva difendere lo Stato che con le misure di polizia. La tecnica liberale della difesa dello Stato non poteva e non può nulla contro la tecnica del colpo di Stato comunista: essa non può nulla, nemmeno, contro la tecnica del colpo di Stato fascista.</span></p>

  <p><span class="font5">Sarebbe egualmente ridicolo affermare che il governo liberale, le organizzazioni sindacali dei lavoratori e i partiti costituzionali italiani non si sono difesi contro la tattica rivoluzionaria di Mussolini. La lotta per il potere, in Italia, è proseguita durante quattro anni, ben più sanguinosa che in Germania. La dittatura di Lenin e quella di Mussolini non sono state imposte se non dopo una lotta accanita. Ma quale forza, quale dura necessità, potrebbero obbligare le classi dirigenti, la borghesia e le</span> <span class="font5" style="font-style:italic;">élites</span> <span class="font5">intellettuali della Germania di Weimar ad accettare una dittatura che nessuna violenza rivoluzionaria le costringe a subire? Il loro spirito di rivolta contro la pace di Versailles, la loro volontà di affrancarsi dalle conseguenze politiche e economiche della guerra, non bastano a giustificare il loro atteggiamento davanti alla eventualità di una dittatura hitleriana. Fra tutti&nbsp;</span><span class="font5" style="text-indent: 1.5em;">i mali della guerra perduta, fra tutte le conseguenze della pace di Versailles, la più grave calamità che potrebbe colpire il popolo tedesco sarebbe la perdita della sua libertà civile. Una Germania che accettasse senza resistenza la dittatura di Hitler, una Germania asservita a quella mediocre specie di Mussolini, non saprebbe imporsi ai popoli liberi dell’Europa occidentale. E proprio qui la</span> <span class="font5" style="text-indent: 1.5em; font-style: italic;">grande pitié</span> <span class="font5" style="text-indent: 1.5em;">della borghesia tedesca.</span></p>

  <p><span class="font5">L’attuale situazione politica nel Reich non potrebbe giustificarsi, come si pretende da certuni, con una decadenza del senso della libertà nell’Europa moderna. Le condizioni morali e intellettuali della borghesia non sono le stesse in Germania e altrove. Bisognerebbe ammettere che quella decadenza sia ben grave, per credere che la borghesia europea non sia più capace di difendere la sua libertà e che l’avvenire dell’Europa sia un avvenire di servitù civile. Ma se è vero che le condizioni morali e intellettuali della borghesia non sono le stesse in Germania e altrove, se è vero che tutti i popoli dell’Europa non possiedono allo stesso grado il senso della libertà, non è men vero che il problema dello Stato si pone negli stessi termini così in Germania come in quasi tutti gli altri paesi d’Europa.</span></p>

  <p><span class="font5">Il problema dello Stato non è più soltanto un problema di autorità: è anche un problema di libertà. Se i sistemi di polizia si rivelano insufficienti a difendere lo Stato contro un eventuale tentativo comunista o fascista, a quali misure può e deve ricorrere un governo senza porre in pericolo la libertà del popolo? E' in questi termini che si pone, in quasi tutti i paesi, il problema della difesa dello Stato.</span></p>

  <p>&nbsp;</p>

  <p>&nbsp;</p>

  <p><span class="font5">La ragione di questo libro non è di discutere i programmi politici, sociali ed economici dei catilinari: bensì di mostrare che il problema della conquista e della difesa dello Stato non è un problema politico, ma tecnico, che l’arte di difendere lo Stato è regolata dagli stessi principii che regolano l’arte di conquistarlo, e che le circostanze favorevoli a un colpo di Stato non sono necessariamente di natura politica e sociale e non dipendono dalle condizioni generali del paese. Il che, forse, non potrebbe mancare di svegliare qualche inquietudine anche negli uomini liberi dei paesi i meglio organizzati e i più</span> <span class="font5" style="font-style:italic;">policés</span> <span class="font5">dell’Europa d’occidente. Da questa inquietudine, così naturale in un uomo libero, è nato il mio proposito di mostrare come si conquista uno Stato moderno e come si difende. Quel personaggio di Shakespeare, quel Bolingbroke, duca di Hereford, che diceva che « il veleno non piace a coloro che ne hanno bisogno », era forse un uomo libero.</span></p>
</body>
</html>
