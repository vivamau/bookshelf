<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <meta content="ABBYY FineReader 11" name="generator" />
  <link href="../Styles/1.css" rel="stylesheet" type="text/css" />

  <title></title>
</head>

<body>
  <h4 style="text-align: center;"><span class="font1">3.</span></h4>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p>&nbsp;</p>

  <p><span class="font1">L’aspetto di Varsavia, in quei giorni, era quello di una città rassegnata al saccheggio. L’afa di agosto soffocava le voci e i rumori, un profondo silenzio stagnava sulla folla accampata nelle strade. Ogni tanto file interminabili di tram, carichi di feriti, fendevano lentamente la calca. I feriti imprecavano, sporgendo il viso e le braccia dai finestrini: un lungo mormorio si propagava di marciapiede in marciapiede, di strada in strada. Passavano, in mezzo agli ulani di scorta, gruppi di prigionieri bolscevichi, vestiti di stracci, con la stella rossa sul petto, zoppicando curvi tra le zampe dei cavalli. Al passaggio dei prigionieri la folla si apriva in silenzio, si richiudeva pesantemente alle loro spalle. Scoppiavano qua e là tumulti, subito soffocati dalla ressa improvvisa. Su quel mare di teste, alte croci di legno spuntavano di quando in quando, portate in processione da soldati magri e febbricitanti: il popolo si moveva lentamente, ondeggiando un fiume di gente si formava in mezzo alla strada, s’avviava dietro le croci, sostava, rifluiva, si perdeva in rivi tumultuosi nella moltitudine. All’imbocco dei ponti sulla Vistola una folla vociante e irrequieta tendeva l’orecchio a un tuonare lontano; dense nuvole, gialle di sole e di polvere chiudevano l’orizzonte, che vibrava&nbsp;</span><span style="text-indent: 1.5em;">rombando come percosso da un ariete. La stazione centrale era assediata notte e giorno da turbe fameliche di disertori, di profughi, di fuggiaschi d’ogni razza e d’ogni condizione. Soltanto gli ebrei parevano trovarsi a casa loro nel tumulto di quei giorni. Il quartiere di Nalewki, il ghetto di Varsavia, era in festa. L’odio contro i polacchi persecutori dei figli d’Israele, la sete di vendetta, la gioia di assistere alla grande miseria della Polonia cattolica e intollerante, si manifestavano con atti di coraggio e di violenza, insoliti negli ebrei di Nalewki, muti e passivi per prudenza e per tradizione. Gli ebrei diventavano sediziosi: brutto segno per i polacchi.</span></p>

  <p><span class="font1">Le notizie che i fuggiaschi recavano dalle regioni invase alimentavano lo spirito di sedizione: in ogni città, in ogni villaggio conquistato, i bolscevichi si affrettavano a installare un Soviet, composto di ebrei del luogo. Da perseguitati, gli ebrei diventavano persecutori. Il frutto della libertà, della vendetta e del potere era troppo dolce perché la miserabile plebe di Nalewki non agognasse di mettervi i denti. L’esercito rosso, che ormai era a poche miglia da Varsavia, aveva un naturale alleato nell’enorme popolazione ebraica della città, che ogni giorno più cresceva di numero e di coraggio. Ai primi di agosto, gli ebrei di Varsavia si calcolavano a mezzo milione. Mi sono molte volte domandato, in quei giorni, che cosa trattenesse quell'enorme massa sediziosa, accesa d’odio fanatico e famelica di libertà, dal tentare un’insurrezione. Qualunque colpo di mano sarebbe riuscito.</span></p>

  <p><span class="font1">Lo Stato in dissoluzione, il governo in agonia, l'esercito in rotta, gran parte del territorio nazionale invaso, la capitale in preda al disordine e già stretta d’assedio: mille uomini risoluti e pronti a tutto sarebbero bastati per impadronirsi della città senza colpo ferire. Ma l’esperienza di quei giorni mi ha persuaso che se Catilina può essere ebreo, i catilinari, cioè gli esecutori del colpo di Stato, non debbono essere reclutati tra i figli d’Israele. Nell’ottobre del 1917, a Pietrogrado, il Catilina dell’insurrezione bolscevica fu l’ebreo Trotzki, non già il russo Lenin; ma gli esecutori, i catilinari, erano in maggioranza russi, marinai, soldati e operai. Nel 1927 Trotzki, nella sua lotta contro Stalin, dovette imparare a sue spese quanto sia pericoloso tentare un colpo di Stato affidandone l’esecuzione a elementi in maggioranza ebrei.</span></p>

  <p>&nbsp;</p>

  <p>&nbsp;</p>

  <p><span class="font1">Quasi ogni giorno il Corpo diplomatico si riuniva nella sede della Nunziatura, per discutere sulla situazione. Io accompagnavo spesso il Ministro d’Italia Tommasini, che non si mostrava molto soddisfatto dell’atteggiamento dei suoi colleghi, tutti favorevoli alla tesi sostenuta da Sir Horace Rumbold e dal Conte Oberndorff. Il solo Ministro di Francia, M. de Panafieu, pur giudicando assai critica la situazione, non si nascondeva che la partenza del Corpo diplomatico per Posen sarebbe apparsa una fuga e avrebbe sollevato l’indignazione dell’opinione pubblica: egli riteneva perciò, d’accordo con Monsignor Ratti e col Ministro d’Italia, che bisognasse rimanere in Varsavia sino all’ultimo e che il consiglio di Sir Horace Rumbold e del Conte Oberndorff, partigiani di un immediato abbandono della capitale, non fosse da seguirsi se non nel caso che la situazione interna, aggravandosi, potesse compromettere la difesa militare della città.</span></p>

  <p><span class="font1">La tesi di M. de Panafieu, in realtà, era assai più vicina a quella dei Ministri d’Inghilterra e di Germania che non alla tesi del Nunzio Apostolico e del Ministro d’Italia: poiché mentre Monsignor Ratti e Tommasini, il cui proposito di rimanere in Varsavia anche durante un’eventuale occupazione bolscevica era evidente, manifestavano un aperto ottimismo tanto nei riguardi della situazione militare quanto nei confronti di quella interna, e insistevano nel dichiarare che il Corpo diplomatico non avrebbe corso nessun pericolo se avesse ritardato fino all’ultimo momento la sua partenza per Posen, M. de Panafieu giudicava con ottimismo soltanto la situazione militare. Egli non poteva far torto a Weygand. Il Ministro di Francia, essendo ormai la difesa della città affidata a un generale francese, mostrava di aderire alla tesi di Sir Horace Rumbold e del Conte Oberndorff non già per delle preoccupazioni d’ordine militare, ma unicamente in considerazione dei pericoli che la situazione interna presentava. I Ministri d’Inghilterra e di Germania temevano sopra tutto la caduta di Varsavia in mano dell’esercito bolscevico, M. de Panafieu non poteva temere, ufficialmente, se non una rivolta degli ebrei e dei comunisti. « Io temo » diceva il Ministro di Francia «il colpo di coltello nella schiena a Pilsudzki e a Weygand ».</span></p>

  <p><span class="font1">Il Nunzio Apostolico, a quel che affermava Monsignor Pellegrinetti, Segretario della Nunziatura, non credeva alla possibilità di un colpo di Stato. « Il Nunzio » diceva sorridendo il Capo della Missione militare inglese, Generale Carton de Wiart « non può concepire che la miserabile plebaglia del ghetto e dei sobborghi di Varsavia osi tentar d’impadronirsi del potere. Ma la Polonia non è la Chiesa, dove soltanto i Papi e i Cardinali fanno i colpi di Stato ».</span></p>

  <p><span class="font1">Pur non sembrandogli che il governo, i capi militari e la classe dirigente, cioè i responsabili della situazione, facessero tutto quello che era nel loro potere per evitare nuovi e più gravi pericoli, Monsignor Ratti era persuaso che qualunque tentativo sedizioso sarebbe fallito. Gli argomenti di M. de Panafieu erano tuttavia troppo seri, per non finire col suscitare qualche preoccupazione nell’animo del Nunzio. Non ebbe perciò a meravigliarmi la visita che Monsignor Pellegrinetti fece una mattina al Ministro Tommasini, per sollecitarlo ad assicurarsi che il governo avesse preso tutte le misure necessarie per far fronte a un eventuale tentativo di rivolta. Il Ministro Tommasini mandò subito a chiamare il Console Paolo Brenna, gli espose le preoccupazioni del Nunzio e lo pregò, in presenza di Monsignor Pellegrinetti, di rendersi esattamente conto della situazione interna e delle misure di precauzione adottate dal governo per impedire disordini e per reprimere una possibile sedizione. Le notizie che il Generale Romei, Capo della Missione militare italiana, gli aveva confermato poco prima sui continui progressi dell’offensiva bolscevica, non gli lasciavano alcun dubbio sulla sorte di Varsavia. Era il 12 agosto: nella notte l’esercito di Trotzki era giunto a circa venti miglia dalla città. « Se le truppe polacche resistono ancora per qualche giorno » aggiunse il Ministro « la manovra del Generale Weygand può riuscire. Ma non c’è da farsi molte illusioni». Gli disse che avrebbe dovuto recarsi nei sobborghi operai e nel quartiere di Nalewki, dove si temevano disordini, per sentire se realmente c’era neH’aria odor di polvere, e assicurarsi con i suoi occhi, nei punti più sensibili della città, se le misure prese erano sufficienti a guardar le spalle a Weygand e a Pilsudzki e a garantire il governo da un eventuale colpo di mano. «Sarà bene» concluse « che non andiate solo » e consigliò al Console Brenna di farsi accompagnare dal Capitano Rollin, che era addetto alla Legazione di Francia, e da me.</span></p>

  <p>&nbsp;</p>

  <p>&nbsp;</p>

  <p><span class="font1">Il Capitano Rollin, ufficiale di cavalleria, era, col Maggiore Charles de Gaulle, uno tra i più seri e i più colti collaboratori di M. de Panafieu e del Generale Henrys, Capo della Missione militare francese. Egli frequentava assiduamente la Legazione d’Italia ed aveva col Ministro Tommasini rapporti di viva simpatia e di cordiale amicizia. L’ho poi incontrato di nuovo a Roma, nel 1921 e nel 1922, durante la rivoluzione fascista: era allora addetto all’Ambasciata di Francia, a Palazzo Farnese, e si mostrava molto ammirato della tattica seguita da Mussolini nella conquista dello Stato. Da quando l’esercito bolscevico era giunto a poca distanza da Varsavia, quasi ogni giorno io mi spingevo con lui sino agli avamposti polacchi, per seguire da vicino le vicende della battaglia. Ma all’infuori dei cosacchi rossi, terribili cavalieri degni di più gloriose bandiere, i soldati bolscevichi non avevano l’aria molto pericolosa: venivano al fuoco a passo lento, sbandati ed esitanti. Il loro aspetto era quello di gente affamata e lacera, spinta innanzi dalla fame e dalla paura. La mia lunga esperienza di guerra sul fronte francese e su quello italiano m’impediva di capire per qual ragione i polacchi si ritirassero davanti a quella specie di soldati.</span></p>

  <p><span class="font1">Il Capitano Rollin era del parere che il governo polacco non conoscesse neppure gli elementi fondamentali dell’arte di difendere uno Stato moderno. La stessa considerazione, sia pure in altro senso, appariva legittima a proposito di&nbsp;</span><span style="text-indent: 1.5em;">Pilsudzki. I soldati polacchi hanno fama di valorosi. Ma il valore dei soldati è inutile, quando i capi ignorano che l’arte di sapersi difendere consiste nel conoscere i propri punti deboli. Le misure precauzionali, prese dal governo per far fronte a un eventuale tentativo sedizioso, erano la prova migliore ch’esso ignorava quali siano i punti deboli di uno Stato moderno. La tecnica del colpo di Stato ha fatto considerevoli progressi da Silla in poi: ed è chiaro, perciò, che i provvedimenti adottati da Kerenski per impedire a Lenin d’impadronirsi del potere avrebbero dovuto essere logicamente assai diversi da quelli adottati da Cicerone per difender la Repubblica dalla sedizione di Catilina. Quello che in altri tempi era un problema di polizia è oggi divenuto un problema di tecnica. Si è visto nel marzo del 1920, a Berlino, durante il colpo di Stato di Kapp, quanto sia grande la differenza tra il criterio poliziesco e il criterio tecnico.</span></p>

  <p><span class="font1">Il governo polacco aveva agito come Kerenski: si era attenuto all’esperienza di Cicerone. Ma l’arte di conquistare e di difendere lo Stato si è venuta modificando nel corso dei secoli, a mano a mano che si modificava la natura dello Stato. Se alcune misure di polizia furono sufficienti a sventare il piano sedizioso di Catilina, quelle stesse misure a nulla potevano servire contro Lenin. L’errore di Kerenski è stato di voler difendere i punti vulnerabili di una città moderna, con le sue centrali elettriche, le sue banche, le sue stazioni ferroviarie, le sue centrali telefoniche e telegrafiche, le sue tipografie, con gli stessi sistemi impiegati da Cicerone per difendere la Roma del suo tempo, nella quale i punti più vulnerabili erano il Foro e la Suburra.</span></p>

  <p><span class="font1">Nel marzo del 1920, Kapp si era dimenticato che a Berlino, oltre il Reichstag e i Ministeri della Wilhelmstrasse, vi sono centrali elettriche, stazioni ferroviarie, antenne radiotelegrafiche, officine. Del suo errore approfittarono i comunisti per paralizzare la vita di Berlino e costringere alla resa il governo provvisorio, insediatosi al potere con un colpo di forza eseguito con criteri di polizia militare. Nella notte del 2 dicembre, Luigi Napoleone aveva dato inizio al suo colpo di Stato con l’occupazione delle tipografie e dei campanili. Ma in Polonia nessuno tien conto delle esperienze proprie, e tanto meno delle altrui. La storia della Polonia è piena di fatti, di cui i polacchi si credono gli inventori, stimando che qualunque avvenimento della loro vita nazionale non abbia esempio nella vita degli altri popoli, che non si sia mai verificato altrove e che si produca per la prima volta in casa loro.</span></p>

  <p><span class="font1">Le misure di precauzione prese dal governo di Witos si limitavano alle solite misure di polizia. I ponti sulla Vistola, quello della ferrovia e quello di Praha, erano guardati da due sole coppie di soldati, fermi alle estremità. La Centrale elettrica era incustodita: non vi trovammo traccia di un qualsiasi servizio di vigilanza e di protezione. Il direttore ci dichiarò che alcune ore prima, dal Comando militare della città, gli era stato telefonato che lo avrebbero ritenuto personalmente responsabile di qualunque atto di sabotaggio alile macchine e di qualunque interruzione di corrente. La Fortezza, situata oltre il quartiere di Nalewki, all’estremo limite di Varsavia, era piena di ulani e di cavalli: potemmo entrarvi e uscire senza che le sentinelle ci chiedessero il lasciapassare. Si noti che nella Fortezza v’erano anche un deposito d’armi e una polveriera. Nella stazione ferroviaria la confusione era indescrivibile: turbe di fuggiaschi prendevano d’assalto i treni, una folla tumultuosa vociferava addensata sui marciapiedi e sui binari, gruppi di soldati ubbriachi, sdraiati per terra, dormivano profondamente.</span> <span class="font0" style="font-style:italic;">Somno vinoque sepulti</span><span class="font0" style="font-weight:bold;font-style:italic;">,</span> <span class="font1">osservò il Capitano Rollin, che capiva il latino. Dieci uomini armati di bombe a mano sarebbero bastati. La sede del</span><span style="text-indent: 1.5em;">lo Stato Maggiore dell’Esercito, nella piazza principale di Varsavia, all’ombra della Chiesa russa oggi demolita, era guardata dalla solita coppia di sentinelle. Un andirivieni d’ufficiali e di staffette, impolverate sino ai capelli, ingombrava la porta e l’atrio dell’edifìcio. In tutta quella confusione entrammo, salimmo le scale, percorremmo un corridoio, e attraversammo una stanza dalle pareti tappezzate di carte topografiche, dove un ufficiale, seduto in un angolo davanti a un tavolo, alzò il capo e ci salutò con aria annoiata. Dopo aver percorso un altro corridoio ed essere entrati in una specie d’anticamera, nella quale alcuni ufficiali grigi di polvere attendevano in piedi presso una porta socchiusa, scendemmo nell’atrio. Nel ripassare davanti alle due sentinelle, per uscir nella piazza, il Capitano Rollin mi guardò sorridendo. Il Palazzo della Posta era guardato da un picchetto di soldati, agli ordini di un tenente. L’ufficiale ci dichiarò che aveva il compito di sbarrare alla folla, in caso di tumulti, l’accesso al Palazzo. Gli feci osservare che un picchetto di soldati, così disposti in bell’ordine all’entrata dell’edificio, sarebbe certamente riuscito senza fatica a respingere una folla in rivolta, ma non a impedire il colpo di mano di dieci uomini risoluti. Il tenente sorrise, e accennando al pubblico che entrava e usciva tranquillamente, replicò che i dieci uomini si erano forse già introdotti nel Palazzo alla spicciolata, o stavano entrando proprio in quel momento sotto i nostri occhi. « Io sono qui per reprimere una sommossa » concluse l’ufficiale « non per impedire un colpo di mano ». Gruppi di soldati stazionavano davanti ai Ministeri, osservando curiosamente l’andirivieni del pubblico e degli impiegati. La Dieta era circondata di gendarmi e di ulani a cavallo: i deputati entravano e uscivano a crocchi, discutendo fra loro a voce bassa. Nell’atrio c’imbattemmo nel Marescial</span><span style="text-indent: 1.5em;">lo della Dieta, Trompczynski, obeso e preoccupato, che ci salutò con aria distratta: lo circondava un gruppetto di deputati della Posnania, freddi e attenti. Trompczynski, posnano e uomo di destra, avversava apertamente la politica di Pilsudzki, e si parlava molto, in quei giorni, dei suoi segreti maneggi per rovesciare il governo di&nbsp;</span><span style="text-indent: 1.5em;">Witos. La sera stessa, al Circolo della Caccia, il Maresciallo della Dieta diceva a Cavendish-Bentinck, Segretario della Legazione d’Inghilterra: « Pilsudzki non sa difendere la Polonia, e Witos non sa difendere la Repubblica». La Repubblica, per Trompczynski, era la Dieta. Come tutti gli uomini grassi, Trompczynski non si sentiva abbastanza difeso.</span></p>

  <p>&nbsp;</p>

  <p>&nbsp;</p>

  <p><span class="font1">Per tutto quel giorno percorremmo in lungo e in largo la città, spingendoci fino all’orlo dei più lontani sobborghi. Verso le dieci di sera, passando davanti all’Hotel Savoy, il Capitano Rollin si sentì chiamare per nome. Il Generale Bulach Balachowitch, dalla soglia dell’albergo, ci faceva segno di entrare: partigiano di Pilsudzki, ma</span> <span class="font0" style="font-style:italic;">partigiano</span> <span class="font1">nel senso che in Russia e in Polonia si dà a questa parola, il Generale russo Balachowitch comandava le famose bande di cosacchi neri, che al soldo della Polonia combattevano contro i cosacchi rossi di Bu-dyonni. Generale dall’aria di bandito, valoroso soldato rotto a tutte le insidie della guerriglia dei</span> <span class="font0" style="font-style:italic;">partigiani,</span> <span class="font1">audace e senza scrupoli, Bulach Balachowitch era una pedina del gioco di Pilsudzki, che si serviva di lui e dell’Atamano Petliura per tener viva nella Russia Bianca e in Ucraina la rivolta contro i bolscevichi e contro Denikin. Egli aveva stabilito il suo quartier generale nell’Hotel Savoy, dove faceva ogni tanto una fugace apparizione per sorvegliare, fra una scaramuccia e l’altra, la situazione politica: una crisi del governo di Witos non sarebbe stata senza conseguenze a suo danno o a suo favore. Più che le mosse dei cosacchi di Budyonni, egli teneva d’occhio gli avvenimenti interni. I polacchi diffidavano di lui, e lo stesso Pilsudzki se ne giovava con estrema prudenza come di un alleato pericoloso.</span></p>

  <p><span class="font1">Balachowitch entrò subito a parlare della situazione, non nascondendo che a suo parere soltanto un colpo di Stato dei partiti di destra avrebbe potuto salvare Varsavia dal nemico, e la Polonia dalla rovina. «Witos è incapace di tener testa agli avvenimenti » concluse « e di guardar le spalle all’esercito di Pilsudzki. Se qualcuno non si decide a impadronirsi del potere per metter fine al disordine, organizzare la resistenza civile e difendere la Repubblica dai pericoli che la minacciano, fra un giorno o due assisteremo a un colpo di Stato comunista ». Il Capitano Rollin pensava che fosse ormai troppo tardi, per poter prevenire un tentativo dei comunisti, e che i partiti di destra non avessero uomini capaci di assumere una responsabilità così grave. Nelle condizioni in cui si trovava la Polonia, la responsabilità di un colpo di Stato non pareva a Balachowitch così grave come credeva Rollin, trattandosi di salvar la Repubblica; in quanto alle difficoltà dell’impresa, qualunque imbecille si sarebbe potuto impadronire del potere. «Ma Haller» aggiunse «è al fronte, Sapieha non ha amici seri, e Trompczynski ha paura ». A questo punto osservai che anche i partiti di sinistra dovevano mancare di uomini all’altezza della situazione: che cosa impediva ai comunisti di tentare un colpo di Stato? «Avete ragione» approvò Balachowitch «al loro posto io non avrei aspettato tanto. E se non fossi russo, se non fossi straniero in questo paese che mi ospita e per il quale combatto, a quest’ora avrei già fatto il colpo». Rollin sorrise: «Se foste polacco » disse « non avreste ancora fatto niente: in Polonia, finché non è troppo tardi, è sempre troppo presto».</span></p>

  <p><span class="font1">Balachowitch era veramente l’uomo capace di mettere Witos sul lastrico in poche ore. Mille dei suoi cosacchi sarebbero bastati a occupare di sorpresa i centri nervosi della città e a garantire l’ordine per un certo tempo. Ma poi? Balachowitch e i suoi uomini erano russi, e per di più cosacchi. Il colpo sarebbe egualmente riuscito, senza incontrare serie difficoltà: in quelle condizioni, le difficoltà insuperabili sarebbero venute dopo. Una volta impadronitosi del potere, Balachowitch l’avrebbe ceduto senza indugio agli uomini della destra: ma nessun patriota polacco avrebbe accettato il potere dalle mani di uno straniero. Della situazione che si sarebbe venuta a creare i soli ad approfittarne sarebbero stati i comunisti. «In fondo» concluse Balachowitch « sarebbe una buona lezione per i parliti di destra».</span></p>

  <p>&nbsp;</p>

  <p>&nbsp;</p>

  <p><span class="font1">Al Circolo della Caccia trovammo riuniti quella sera, accanto a Sapieha e a Trompczynski, alcuni degli elementi più rappresentativi dell’opposizione dei nobili e dei grandi proprietari di terre alla politica di Pilsudzki e di Witos. Dei diplomatici stranieri erano presenti soltanto il Ministro di Germania, Conte Oberndorff, il Generale inglese Carton de Wiart, e il Segretario della Legazione di Francia. Tutti apparivano tranquilli, fuorché il Principe Sapieha e il Conte Oberndorff. Sapieha fingeva di non ascoltare i discorsi che si facevano intorno a lui, e si volgeva ogni tanto a scambiare qualche parola col Generale Carton de Wiart, che discuteva col Conte Potocki della situazione militare. Le truppe bolsceviche, durante la giornata, avevano sensibilmente progredito nel settore di Radzymin, villaggio situato a una ventina di chilometri da Varsavia. « Ci batteremo fino all’ultimo » diceva il Conte Potocki. «Volete dire fino a domani» replicava sorridendo l’inglese. Il Conte Potocki era tornato da Parigi da pochi giorni, e già pensava di andarsene in Francia al più presto, appena la fortuna si fosse voltata in favore della Polonia. « Voialtri » osservava Carton de Wiart « siete tutti come il vostro famoso Dombrowski, che al tempo di Napoleone comandava le legioni polacche in Italia.</span> <span class="font0" style="font-style:italic;">Io sono sempre disposto a morire per il mio paese,</span> <span class="font1">diceva Dombrowski,</span> <span class="font0" style="font-style:italic;">ma non a viverci».</span></p>

  <p><span class="font1">Questi erano gli uomini, e questi i discorsi. Si udiva in lontananza il rombo del cannone. La mattina, prima di lasciarci, il Ministro Tommasini ci aveva pregati di aspettarlo in serata al Circolo della Caccia. Era già tardi, e io pensavo di andarmene, quando entrò il Ministro d’Italia. Le nostre considerazioni sull’imprevidenza del governo di Witos, pur sembrandogli gravi, non gli giungevano nuove. Lo stesso Witos, poche ore prima, gli aveva confessato di non sentirsi le spalle sicure. Tommasini era tuttavia persuaso che tra gli avversari di Pilsudzki e di Witos non vi fossero uomini capaci di tentare un colpo di Stato. I soli, che potevano destare qualche inquietudine, erano i comunisti; ma il timore di compromettere la situazione con un’imprudenza, li tratteneva dall’arrischiarsi in un’avventura inutile, se pur poco pericolosa. Era chiaro ch’essi giudicavano la partita già vinta, e, sicuri del fatto loro, attendevano senza muoversi l’arrivo di Trotzki. «Anche Monsignor Ratti» aggiunse il Ministro volgendosi al Capitano Rollin « ha deciso di non desistere dall’atteggiamento che abbiamo fin qui tenuto di comune accordo. Il Nunzio Apostolico ed io resteremo a Varsavia sino all’ultimo, qualunque cosa avvenga». «Che peccato» commentò più tardi Rollin non senza ironia « che peccato, se non accadesse nulla! ».</span></p>

  <p>&nbsp;</p>

  <p>&nbsp;</p>

  <p><span class="font1">La sera dopo, alla notizia che l’esercito bolscevico s’era impadronito del villaggio di Radzymin e aveva iniziato l’attacco alla testa di ponte di&nbsp;</span><span style="text-indent: 1.5em;">Varsavia, il Corpo diplomatico lasciò in fretta e furia la capitale, rifugiandosi a Posen. A Varsavia rimasero soltanto il Nunzio Apostolico, il Ministro d’Italia e gli Incaricati d’affari degli Stati Uniti e della Danimarca.</span></p>

  <p><span class="font1">Durante la notte la città fu in preda al terrore. Il giorno seguente, 15 agosto, giorno di Santa Maria, tutto il popolo sfilò in processione dietro la statua della Vergine, implorandola a gran voce che salvasse la Polonia dall’invasione. Ma quando pareva che tutto ormai fosse perduto, che da un momento all’altro, a una svolta della strada, una pattuglia di cosacchi rossi dovesse sbucare all'improvviso davanti all’immenso corteo litaniante, si sparse fulminea la notizia delle prime vittorie del Generale Weygand. L’esercito di Trotzki batteva in ritirata su tutta la linea. Era mancato a Trotzki un indispensabile alleato: Catilina.</span></p>
</body>
</html>
