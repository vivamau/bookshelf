<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xmlns:ibooks="http://apple.com/ibooks/html-extensions" lang="it-IT" xml:lang="it-IT" class="calibre">
  <head>
    <title>FILE 5 – Supremacy – Capitolo</title>
    <meta content="urn:uuid:35484d83-cd47-4b21-bd76-ea9d55abc8bb" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body epub:type="bodymatter" class="calibre2">
		<section epub:type="chapter" role="doc-chapter" class="calibre">
			<h2 class="capitolo" id="h2-0001"><span class="smallcaps1">3. salvare gli esseri umani</span></h2>
			<p class="testo" id="p_0001">In una calda giornata estiva del 2006, Altman era sdraiato sul pavimento del suo monolocale a Mountain View, in California, con addosso solo un paio di pantaloncini da palestra. Le braccia distese, cercava di respirare. Era a metà di un estenuante weekend dedicato alla negoziazione di un accordo per Loopt, e le prospettive non erano rosee. Nell’appartamento c’erano trentacinque gradi. Altman si sentiva esplodere per lo stress, come avrebbe raccontato nel 2022 al podcast <em class="calibre3">Art of Accomplishment</em>.</p>
			<p class="testo" id="p_0002">Per anni, si era ripetuto che per un imprenditore era normale. «È così che ci si sente», pensava. «Ma saperlo non è di alcun aiuto.» Lo stress non faceva che peggiorare le cose.</p>
			<p class="testo" id="p_0003">Il fallimento di Loopt gli aveva insegnato che non poteva costringere le persone a fare ciò che non volevano. Ma gli aveva anche impartito una lezione più intima: come disimpegnarsi emotivamente dalle situazioni complicate. Quel momento sul pavimento divenne un punto di svolta. Avrebbe vissuto diversamente. Con più distacco: era quello, il trucco.</p>
			<p class="testo" id="p_0004">Dopo aver venduto Loopt e rotto con Nick Sivo (che era stato a lungo anche suo compagno di vita), e dopo aver lavorato per un po’ per l’azienda che aveva rilevato la sua, Altman si prese un anno per fare ciò che gli piaceva. Si disimpegnò completamente. In genere, nella cultura <em class="calibre3">hustle</em> della Silicon Valley, l’idea di prendersi un anno sabbatico non è vista di buon occhio, e Altman se ne accorse immediatamente. Se iniziava a parlarne con qualcuno, a una festa, gli occhi del suo interlocutore correvano subito a cercare qualcun altro con cui conversare.</p>
			<p class="testo" id="p_0005">Mantenne un filo di connessione con la Bay Area della California, lavorando come partner part-time per Y Combinator. A quel punto, gli investitori di venture capital avevano cambiato idea sul programma, che ormai vedevano come una vera e propria fabbrica di aziende internet di alta qualità. Alcune delle start-up nate lì erano diventate realtà solide come Reddit e Scribd. Per i fondatori di start-up, «<span class="smallcaps">yc</span>» era ormai una porta di accesso alla Silicon Valley. Migliaia di imprenditori tech facevano domanda ogni anno, ma solo un centinaio venivano accettati.</p>
			<p class="testo" id="p_0006">Per il resto del suo anno sabbatico autoimposto, Altman si dedicò a una vasta gamma di interessi, leggendo decine di libri sugli argomenti più disparati, dall’ingegneria nucleare alla biologia sintetica, dagli investimenti all’intelligenza artificiale. Visitò altri paesi, soggiornò in ostelli, partecipò a conferenze e investì in diverse start-up con una parte dei 5 milioni di dollari circa guadagnati dalla vendita di Loopt.</p>
			<p class="testo" id="p_0007">Ammetteva pubblicamente che quasi tutte le aziende in cui aveva investito erano fallite, ma era convinto che questo gli servisse ad allenare il «muscolo» capace di identificare i progetti con maggiore probabilità di successo. Sbagliare spesso andava bene, purché ogni tanto si facesse centro «in grande», investendo per esempio in una start-up destinata a fare il botto e garantendosi, così, un’uscita spettacolare.</p>
			<p class="testo" id="p_0008">Se vivere la vita era come dipingere, allora Altman utilizzava il rullo più grande a disposizione per coprire un’area quanto più ampia possibile. Tuttavia, si sentiva sempre più attratto dall’intelligenza artificiale. Più o meno nel periodo in cui vendette Loopt, fece un’escursione con alcuni amici del settore tecnologico e si ritrovò a discutere del futuro della ricerca sull’intelligenza artificiale, come riportato in un articolo sul «New Yorker». Altman era dell’idea che, a un certo punto, durante la sua vita, gli hardware sempre più potenti e i sistemi di apprendimento automatico sempre più avanzati sarebbero stati probabilmente in grado di replicare il funzionamento del cervello umano.</p>
			<p class="testo" id="p_0009">Questa intuizione gli rivelò qualcosa di fondamentale sul ruolo dell’umanità al vertice della catena alimentare. Se la nostra intelligenza poteva essere simulata da un computer, eravamo davvero così unici? La sua risposta a questa domanda era negativa e, benché all’inizio suonasse come una constatazione deprimente, riuscì presto a ribaltarla in un punto su cui fare leva. Se gli esseri umani non erano così speciali, allora potevano essere replicati dai computer, e persino migliorati. E forse poteva essere proprio <em class="calibre3">lui</em> a fare in modo che ciò avvenisse.</p>
			<p class="testo" id="p_0010">Per molti versi, Altman si stava facendo interprete della mentalità tipica della Silicon Valley, che vedeva la vita stessa come un enigma ingegneristico. Si potevano risolvere problemi di enorme portata applicando gli stessi passaggi impiegati per ottimizzare un’app. Quest’orientamento derivava in parte dalla formazione tipica degli ingegneri, abituati ad affrontare i problemi tecnici con un approccio sistematico e logico, secondo un metodo radicato a fondo nella loro cultura. Il successo si misurava in base all’efficienza del proprio software. Era naturale che queste tecniche così apprezzate si estendessero ad altri aspetti della società e della vita.</p>
			<p class="testo" id="p_0011">Non sorprende che Altman amasse usare il linguaggio informatico per riferirsi agli esseri umani, come quando in un’intervista a una rivista dichiarò che «apprendiamo solo due bit al secondo». Il bit è l’unità base dell’informazione, generalmente rappresentata come 0 o 1 nel codice binario, e Altman se ne servì come metafora per sottolineare quanto fosse limitata la nostra capacità di elaborare informazioni. Confrontando i meccanismi del cervello umano con il funzionamento di un computer, quest’ultimo risultava enormemente più rapido nell’elaborare i bit, operando a velocità misurabili in gigabit o terabit al secondo.</p>
			<p class="testo" id="p_0012">Se Altman voleva realizzare una macchina in grado di superare l’intelligenza umana, non c’era dubbio sul fatto che dovesse rimanere nella Silicon Valley, il posto in cui si progettava il domani.</p>
			<p class="testo" id="p_0013">«Qui c’è una convinzione incrollabile nel futuro», disse una volta. «Ci sono persone che prenderanno sul serio le tue idee più stravaganti, invece di deriderti.» La Silicon Valley offriva anche una rete di contatti in continua espansione dove vigeva il principio del <em class="calibre3">do ut des</em>: se aiutavi qualcuno a raccogliere fondi per la sua start-up, magari lui ti avrebbe aiutato a reclutare un ingegnere di talento.</p>
			<p class="testo" id="p_0014">Rientrato dai suoi viaggi, Altman avviò una società di finanziamento per start-up emergenti chiamata Hydrazine Capital, per puntare su realtà che si occupavano degli ambiti più disparati, dalle scienze della vita ai software per l’istruzione. A tal fine, fece leva sui suoi contatti con alcuni dei finanziatori più influenti della Silicon Valley. Paul Graham e Peter Thiel, uno dei primi investitori in Facebook, contribuirono al fondo da 21 milioni di dollari raccolto alla fine da Altman. Il secondo, oggi un enigmatico miliardario con idee che sfiorano la fantascienza, sarebbe diventato una figura chiave nella corsa allo sviluppo di intelligenze artificiali potenti, finanziando sia Altman sia Hassabis a Londra. Thiel faceva parte della cosiddetta «PayPal Mafia», un gotha di cofondatori e dirigenti del gigante dei pagamenti online che per anni avevano investito ciascuno nelle aziende degli altri e che includeva anche Elon Musk e il fondatore di LinkedIn Reid Hoffman.</p>
			<p class="testo" id="p_0015">Altman destinò circa il 75 per cento dei fondi di Hydrazine alle aziende che uscivano da Y Combinator, una strategia che si rivelò vincente. Nel giro di quattro anni circa, il valore del fondo aumentò di dieci volte, grazie agli investimenti in start-up che appartenevano alla sua rete di contatti in espansione, molti dei quali parte dell’élite della Silicon Valley.</p>
			<p class="testo" id="p_0016">Il fondo investì in Reddit, la start-up della sua prima classe di <span class="smallcaps">yc</span>, e in Asana, l’azienda di software per imprese fondata dal miliardario cofondatore di Facebook, Dustin Moskovitz. Negli anni successivi, entrambe queste relazioni si sarebbero rivelate cruciali nella creazione di un’<span class="smallcaps">ai</span> ultrapotente.</p>
			<p class="testo" id="p_0017">Altman era consapevole del fatto che le ricompense finanziarie immediate non erano così preziose nel lungo periodo quanto le connessioni personali. Ecco perché si sentiva a disagio con il comportamento assertivo che doveva adottare nei confronti degli imprenditori in qualità di venture capitalist. Era un lavoro in cui bisognava ottenere la maggior quota di partecipazione investendo meno denaro possibile. Altman trovava anche un po’ sgradevole l’ossessione della Silicon Valley per la ricchezza estrema. Era più interessato alla gloria che derivava dal mettere in piedi progetti entusiasmanti. Tra un investimento e l’altro, ridusse i suoi beni materiali a una casa con quattro camere da letto a San Francisco, una proprietà a Big Sur, in California, e 10 milioni di dollari in contanti. Viveva degli interessi generati da quella somma.</p>
			<p class="testo" id="p_0018">Poi, un giorno del 2014, mentre si trovavano nella cucina di casa sua, Graham gli chiese: «Ti andrebbe di assumere il controllo di <span class="smallcaps">yc</span>?». Altman sorrise. Graham e sua moglie, Jessica Livingston, avevano due bambini piccoli ed erano esausti dopo anni passati a gestire un programma ormai diventato enorme. Inoltre, Graham tendeva a mettersi nei guai durante le interviste, alimentando spesso il sospetto che l’élite della Silicon Valley fosse dominata da <em class="calibre3">brogrammers</em> bianchi. Una volta, in un post sul suo blog, scrisse che sarebbe stato «riluttante ad avviare una start-up con una donna che aveva bambini piccoli o che era in procinto di averne».</p>
			<p class="testo" id="p_0019">Se la gestione solitaria di Graham iniziava a diventare un problema, era anche vero che Y Combinator era ormai quasi ingestibile di suo. Nei sette anni precedenti, aveva finanziato 632 start-up e riceveva 10.000 candidature l’anno, accettandone solo duecento. Non c’era mai stato un momento in cui venissero create più start-up tecnologiche, e Y Combinator era costretta a crescere per rimanere al passo con la domanda.</p>
			<p class="testo" id="p_0020">«Non sono bravo a gestire una cosa di così vasta portata», avrebbe detto Graham sul palco di una conferenza quello stesso anno, spiegando il passaggio di leadership. «Ma Sam se la caverà.»</p>
			<p class="testo" id="p_0021">All’epoca Altman aveva appena trent’anni, mentre Graham si avvicinava ai cinquanta. Eppure, Altman si comportava già come il nuovo Graham. Era diventato una sorta di guru delle start-up, dispensando intuizioni e suggerimenti su ogni argomento, anche su quelli di cui aveva scarsa esperienza. Nonostante la giovane età e il fatto di aver gestito una sola azienda che, tirando le somme, era fallita, si era addirittura sentito in dovere di scrivere un post con novantacinque consigli per chiunque avviasse una start-up.</p>
			<p class="testo" id="p_0022">Per quanto ancora inesperto, Altman aveva destato un’impressione così forte su Graham e sua moglie che nessuno dei due si preoccupò di stilare una lista di possibili nuovi leader per <span class="smallcaps">yc</span>. Erano entrambi convinti che quel leader dovesse essere Altman. Graham contribuì a creare un’aura quasi messianica intorno al suo protetto, scrivendo in un saggio che «Sama», il nickname di Altman, era uno dei cinque fondatori più interessanti di tutti i tempi. «Quando si parla di design, mi chiedo: “Cosa farebbe Steve [Jobs]?”, ma per tutto ciò che riguarda la strategia o l’ambizione mi domando: “Cosa farebbe Sama?”.»</p>
			<p class="testo" id="p_0023">Una volta assunto il controllo di <span class="smallcaps">yc</span>, la priorità di Altman fu quella di espandere e, naturalmente, diversificare il programma. Si adoperò per trasformarlo in un’istituzione più strutturata, creando un consiglio di supervisori che, oltre a sé stesso e a Jessica Livingston, includeva sette ex alunni di Y Combinator. Raddoppiò il numero di partner a tempo pieno e ne aggiunse alcuni part-time, tra cui Thiel, il miliardario venture capitalist.</p>
			<p class="testo" id="p_0024">Altman, appassionato di scienza d’avanguardia sin da bambino, riteneva i progressi in questo campo fondamentali per aiutare l’umanità e creare prosperità. Per questo, cercò di includere più start-up «hard-tech» che mirassero a risolvere problemi scientifici e ingegneristici complessi. «È semplicemente quello che mi piace fare», ricorda oggi. «E non m’importa di perdere soldi nel perseguire qualcosa per cui ritengo valga la pena di farlo. Penso sia importante affrontare le sfide più grandi. Anche se comportano rischi maggiori, i ritorni potenziali sono proporzionati.»</p>
			<p class="testo" id="p_0025">Fino ad allora, <span class="smallcaps">yc</span> aveva accettato soprattutto creatori di app per consumatori e aziende di software per le imprese che avevano percorsi di ricavo più prevedibili. Ma Altman era dell’idea che non fossero queste le aziende destinate a trasformare il mondo. Così, convinse i fondatori di Cruise, una start-up di auto a guida autonoma, a aderire al programma <span class="smallcaps">yc</span>, insieme a Helion Energy, una start-up incentrata sulla fusione nucleare con sede a Redmond, nello stato di Washington.</p>
			<p class="testo" id="p_0026">La fusione nucleare avviene quando due nuclei atomici leggeri si combinano per formarne uno più pesante, rilasciando energia nel processo. È la stessa reazione che alimenta il sole e le stelle, nonché il flusso canalizzatore della DeLorean di <em class="calibre3">Ritorno al Futuro</em> e il reattore Arc nell’armatura di Iron Man. Considerata un po’ il sacro Graal per gli scienziati alla ricerca di soluzioni che portino a un’energia pulita, rimane tuttavia lontana decenni dalla realtà. La maggior parte delle ricerche nel settore ha portato solo a sviluppi teorici e dimostrazioni concettuali. Ma Helion, fondata da quattro accademici, sosteneva di poter costruire un reattore a fusione nucleare con un investimento di decine di milioni di dollari, invece che di decine di miliardi, aprendo così la strada verso la dismissione dei combustibili fossili.</p>
			<p class="testo" id="p_0027">Sembrava una follia, ma era esattamente il tipo di progetti rivoluzionari che entusiasmavano Altman. Erano anni che desiderava avviare una propria azienda nel settore dell’energia nucleare, e adesso aveva l’opportunità di investirci.</p>
			<p class="testo" id="p_0028">Sapeva di andare controcorrente rispetto agli investimenti tecnologici tradizionali, che si concentravano su aziende di software con modelli di business più convenzionali e percorsi più delineati verso il profitto. Ma credeva fermamente che queste aziende potessero contribuire al progresso dell’umanità e generare enormi guadagni. «È una vergogna che la Silicon Valley non abbia ancora finanziato quest’azienda», dichiarò in un’intervista, riferendosi a Helion. La presunzione morale di Altman non era poi così insolita. Era semplicemente una variante ideologica di quella che animava altri leader di Big Tech, come Elon Musk, che era ancora più esplicito sull’obiettivo di salvare l’umanità.</p>
			<p class="testo" id="p_0029">«Un’altra app mobile? Ti becchi un’occhiata di sufficienza», per usare le parole dello stesso Altman. «Un’azienda che costruisce razzi? Tutti vogliono andare nello spazio.» Nella Silicon Valley, tutti professano di voler salvare il mondo. Ma Altman, come Musk, si stava costruendo l’immagine di vero e proprio salvatore tecnologico. La maggior parte degli imprenditori tech condivideva l’implicita consapevolezza del fatto che «salvare l’umanità» non fosse che una trovata di marketing utile a conquistare il pubblico e a motivare i dipendenti, soprattutto considerando che le loro aziende producevano strumenti in grado di semplificare le e-mail o di fare il bucato. Ma Altman stava rimodellando la comunità di <span class="smallcaps">yc</span> in un’alleanza più ampia e ambiziosa di imprenditori realmente capaci di cambiare il mondo. Erano scommesse più rischiose, ma anche in grado di attirare maggiori attenzioni.</p>
			<p class="testo" id="p_0030">Quando si trattava di investire, Altman era un po’ come il giocatore di poker che mette sul tavolo la maggior parte delle sue fiches con una mano appena decente, provocando uno scompenso di pressione agli altri giocatori. Lui stesso attribuiva questa tendenza a un circuito mancante nel suo cervello, quello deputato a farlo preoccupare di ciò che la gente pensava di lui. E questa caratteristica gli permetteva di calcolare i rischi con più efficacia e di puntare su investimenti che ad altri sembravano folli.</p>
			<p class="testo" id="p_0031">In ogni caso, nell’azzardare queste scommesse era protetto dall’enorme ricchezza e dalla reputazione di nuovo Yoda delle start-up. Nella Silicon Valley, una buona reputazione valeva più di qualsiasi villa o auto sportiva. E se investivi in start-up sulla fusione nucleare, come Altman, il prestigio che ne derivava valeva tanto quanto i guadagni reali. Alla fine, Altman spostò gran parte dei suoi fondi in altri due obiettivi ambiziosi oltre all’<span class="smallcaps">ai</span>, ovvero estendere la vita e creare energia illimitata, puntando su altrettante aziende. Più di 375 milioni di dollari finirono in Helion, mentre altri 180 milioni vennero dirottati su Retro Biosciences, una start-up che lavorava con l’obiettivo di aggiungere dieci anni alla durata media della vita umana.</p>
			<p class="testo" id="p_0032">Se vi state chiedendo da dove Altman abbia preso tutti quei soldi, ricordate che aveva investito circa 3 milioni di dollari in Cruise molto prima che questa venisse acquistata da General Motors per 1,25 miliardi di dollari, assicurandogli una fortuna. La posizione al vertice di <span class="smallcaps">yc</span> lo metteva in una situazione di vantaggio rispetto a molti altri venture capitalist, con una visione privilegiata su centinaia di aziende già selezionate e nel pieno di una delle fasi più rialziste della storia. Le continue richieste da tutte quelle start-up gli consentivano anche di intuire gli sviluppi futuri.</p>
			<p class="testo" id="p_0033">Dopo un solo anno al timone di <span class="smallcaps">yc</span>, Altman aveva già consolidato la sua reputazione come nuovo <em class="calibre3">maharishi</em> della Silicon Valley. Riceveva quattrocento richieste di incontro a settimana ed era diventato un magnete per investitori e fondatori di start-up che volevano sfruttare la sua rete per accedere ad altre start-up e partner di Y Combinator, o anche solo per incontrare la versione ancora più ambiziosa e fantascientifica di Paul Graham. Su blog.samaltman.com, pontificava riguardo ad argomenti chiaramente al di là della sua area di competenza. Scriveva di <span class="smallcaps">ufo</span> e regolamentazioni o dispensava consigli su come risultare un abile conversatore durante una cena. Non chiedete alle persone cosa fanno, scriveva. Piuttosto, chiedete loro che interessi hanno.</p>
			<p class="testo" id="p_0034">Graham teneva incontri informali settimanali con i fondatori di <span class="smallcaps">yc</span>, durante i quali affrontava i loro problemi e offriva brevi linee guida che rispecchiavano il motto alla base del programma: «Create qualcosa che la gente vuole». Nel confrontarsi con le start-up, Altman le spingeva a pensare più in grande. Quando i fondatori di Airbnb, all’epoca un gruppo di ragazzi con un’app di <em class="calibre3">couchsurfing</em>, gli mostrarono la loro presentazione per gli investitori, Altman disse loro di eliminare tutte le «M» di «milioni» e di sostituirle con le «B» per <em class="calibre3">billions</em>, ovvero miliardi. «O la vostra presentazione vi mette in imbarazzo, oppure non so fare i conti», disse loro, fissandoli con i suoi impassibili occhi azzurri.</p>
			<p class="testo" id="p_0035">Consigliava alle start-up di fare tutto alla massima velocità e con il massimo della determinazione. «Per avere successo, dovete mettere in campo un livello quasi folle di dedizione all’azienda», diceva loro. Sul suo blog, scriveva che bisognava prendere qualsiasi numero misurasse il successo e «aggiungere uno zero». Per riparare un mondo a pezzi, i fondatori dovevano essere ossessionati dalla qualità del prodotto, «irremovibili e pieni di risorse», e capaci di «sovracomunicare» con il loro team. In quell’universo non esisteva un equilibrio tra lavoro e vita privata.</p>
			<p class="testo" id="p_0036">Molte delle cose che Altman andava predicando erano vere. La Silicon Valley era il luogo in cui si costruivano imperi, e un impero non si costruisce lavorando quaranta ore a settimana. Ma il suo vero talento come imprenditore risiedeva nella capacità di persuadere gli altri della sua autorevolezza. Aveva guadagnato l’ammirazione di diversi mentori, dal preside delle superiori a Graham e alla Livingston di Y Combinator, fino a Peter Thiel e a migliaia di fondatori di start-up. Tuttavia, nascondeva anche una certa dissonanza interiore: una mente brillante, spinta dal desiderio di proteggere il mondo, ma emotivamente distante dalle persone comuni che intendeva salvare.</p>
			<p class="testo" id="p_0037">Tale dissonanza derivava in parte da quella giornata afosa dell’estate 2006 in cui, preso dal panico per un affare che non stava andando per il verso giusto, si era ritrovato disteso sul pavimento con addosso solo i pantaloncini da palestra. Per gestire l’ansia, Altman si era avvicinato alla meditazione, tanto che a volte era in grado di rimanere seduto e concentrato sul respiro, gli occhi chiusi, anche per un’ora di fila. Nel tempo, ammise più avanti, avrebbe sviluppato un senso di sé sempre più evanescente.</p>
			<p class="testo" id="p_0038">«Una cosa che ho capito grazie alla meditazione è che non esiste un sé con cui potermi identificare in alcun modo», raccontò nel podcast <em class="calibre3">Art of Accomplishment</em>. «Ho sentito che tanti che trascorrono molto tempo a riflettere [su un’<span class="smallcaps">ai</span> potente] arrivano a questa medesima conclusione, per un’altra via.»</p>
			<p class="testo" id="p_0039">Queste intuizioni contribuirono a rafforzare l’epifania che avrebbe avuto anni dopo durante un’escursione con gli amici: l’evidenza del fatto che, un giorno, i computer avrebbero replicato le nostre menti. La cognizione sarebbe potuta avvenire all’interno di un computer con il quale, prima o poi, ci saremmo fusi. «Lavorare sull’<span class="smallcaps">ai</span> ti spinge a riflettere su questioni filosofiche profonde nel contesto di ciò che succederà quando la mia mente verrà caricata su un computer», aggiunse. «Cosa succederà quando mi parleranno? Avrò voglia di fondermi? Avrò voglia di esplorare l’universo? Quanto di tutto ciò sarà ancora identificabile con “me”?» Altman non era l’unico a seguire questi input fantascientifici. Era circondato da tecnologi altrettanto convinti di poter caricare, un giorno, la propria coscienza su server informatici, garantendosi una sorta di sopravvivenza eterna.</p>
			<p class="testo" id="p_0040">Il pensiero della morte sembrava terrorizzare Altman, che di fatto si definiva un <em class="calibre3">prepper</em> e dedicava una gran quantità di tempo e denaro per prepararsi a un evento catastrofico globale, come la diffusione di un virus sintetico su tutto il pianeta o un attacco da parte dell’<span class="smallcaps">ai</span>. «Cerco di non pensarci troppo», avrebbe detto a un gruppo di fondatori di start-up in un articolo sul «New Yorker». «Ma ho armi, oro, ioduro di potassio, antibiotici, batterie, acqua, maschere antigas dell’<span class="smallcaps">idf</span> (l’esercito israeliano) e un ampio pezzo di terra a Big Sur dove rifugiarmi.»</p>
			<p class="testo" id="p_0041">Inoltre, pagò 10.000 dollari per entrare nella lista d’attesa di Nectome, una start-up di Y Combinator che preservava i cervelli umani tramite un processo tecnologico di imbalsamazione, affinché potessero essere caricati nel cloud e poi trasformati in una simulazione computerizzata da scienziati di un ipotetico futuro.</p>
			<p class="testo" id="p_0042">Mentre investiva in più aziende pionieristiche orientate verso un futuro remoto, Altman sembrava sperimentare quello che è noto come effetto panoramico, un cambiamento cognitivo che interessa gli astronauti quando vedono la Terra dallo spazio e provano un travolgente senso di meraviglia e trascendenza del sé. Sempre più spesso, vedeva il mondo come dallo spazio esterno. Le sue conversazioni erano caratterizzate da sguardi profondi e riflessivi, oltre che da pause contemplative, quasi fosse un osservatore piuttosto che un partecipante attivo.</p>
			<p class="testo" id="p_0043">Nonostante gli investimenti nel futuro dell’umanità, coltivava dunque una sorta di scissione mentale ed emotiva tra sé e gli altri. Per risolvere i problemi, bisognava essere «calmi, misurati e pragmatici», diceva. Spesso faceva riferimento a un racconto di fantascienza dell’autore americano Marc Stiegler, <em class="calibre3">The Gentle Seduction</em>, che esplora l’impatto futuro della tecnologia sulle vite delle persone. La trama segue la storia di Lisa, una donna che incontra diversi progressi tecnologici che la «seducono» a incorporare la tecnologia nella vita di tutti i giorni.</p>
			<p class="testo" id="p_0044">Verso la fine, Lisa e il marito affrontano il processo di caricamento delle loro coscienze su un computer. Si tratta di una procedura rischiosa, dato che le persone che fondono la propria mente con queste macchine avanzate potrebbero finire per perdersi. Lisa pondera bene pro e contro, ricordando come alcuni dei suoi amici che ci hanno provato prima di lei sono «morti» o si sono smarriti nell’etere digitale. Poi Stiegler prosegue scrivendo: «Solo quelli che conoscevano la cautela senza paura, solo quelli segnati dalla sua forma elementare di prudenza ce l’avevano fatta».</p>
			<p class="testo" id="p_0045">Colpito da questa citazione, Altman la ripeteva agli altri. L’autore stava dicendo, in sostanza, che per sopravvivere ai rischi della fusione con i computer bisognava adottare una mentalità che bilanciasse cautela e coraggio. Era più probabile sopravvivere a una minaccia futura agendo con attenzione e sangue freddo, valutando razionalmente i pericoli, invece di reagire emotivamente e soccombere al panico. Le persone destinate a prosperare nel futuro avrebbero avuto un approccio distaccato e informato nei confronti dei progressi tecnologici.</p>
			<p class="testo" id="p_0046">Alcuni tecnologi stavano generando un’ansia eccessiva riguardo ai pericoli futuri dell’intelligenza artificiale, nell’ambito di un campo di studio emergente denominato «sicurezza dell’<span class="smallcaps">ai</span>». Benché si trattasse di una ricerca importante, parte di quell’ansia era sfociata nel panico, e sembrava che questi difensori dell’umanità si stessero lasciando sopraffare dalle emozioni. «Purtroppo, alcuni dei soggetti coinvolti nella sicurezza dell’<span class="smallcaps">ai</span> sono tra i meno tranquilli», osservò lo stesso Altman. «Si tratta di una situazione pericolosa… è una comunità estremamente tesa.» Ma stava anche giungendo a una nuova consapevolezza, come afferma oggi: «Volevo davvero lavorare sull’<span class="smallcaps">agi</span>». L’acronimo <span class="smallcaps">agi</span> (Artificial General Intelligence) era stato coniato da Shane Legg qualche anno prima, ma l’idea di creare una sorta di parità cognitiva tra esseri umani e macchine esisteva da decenni, essendosi in parte evoluta da concetti presentati per la prima volta in opere di fantascienza. Partita dalle «farneticazioni» dei cofondatori di DeepMind in un ristorante italiano, ora la questione cominciava lentamente a trasformarsi in un obiettivo scientifico serio.</p>
			<p class="testo" id="p_0047">Il mondo aveva bisogno anche di qualcuno con un approccio più equilibrato alla costruzione dell’<span class="smallcaps">ai</span>. Nel riferimento di Stiegler a una «forma elementare di prudenza», Altman vedeva descritta la sua stessa sensibilità: serviva qualcuno che avesse la saggezza necessaria per orientarsi in un futuro complesso e potenzialmente pericoloso e che avesse «cautela senza paura». Poteva essere la sentinella sulla torre che, tenendo gli occhi fissi su un’utopia di <span class="smallcaps">ai</span> all’orizzonte, raramente guardava alla vita che brulicava proprio sotto di sé. Ma sarebbe stato anche così preso dalla sua missione e dal suo autoconvincimento da non cogliere l’ironia di dipingersi come prudente proprio mentre, spinto da una feroce vena competitiva, avrebbe accelerato il lancio dei sistemi di intelligenza artificiale al pubblico per anticipare qualsiasi altra azienda tecnologica, Google compresa. In silenzio, Altman covava l’ossessione di primeggiare.</p>
			<p class="testo" id="p_0048">Ecco perché avrebbe anche potuto non intraprendere mai i passaggi necessari per costruire quella sua utopia di <span class="smallcaps">ai</span> se non fosse stato stimolato da chi aveva aperto la strada a quella stessa idea. L’imprenditore della Silicon Valley aveva bisogno di un rivale che ne stimolasse l’impegno, e questo rivale, che si trovava dall’altra parte del mondo, in Inghilterra, era un giovane e brillante game designer che stava progettando di costruire un software così potente da aprire la strada a scoperte straordinarie sulla scienza e persino su Dio.</p>
		</section>
	</body>
</html>
