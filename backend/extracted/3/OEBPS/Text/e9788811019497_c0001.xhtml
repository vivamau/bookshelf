<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xmlns:ibooks="http://apple.com/ibooks/html-extensions" lang="it-IT" xml:lang="it-IT" class="calibre">
  <head>
    <title>FILE 1 – Supremacy – Capitolo</title>
    <meta content="urn:uuid:35484d83-cd47-4b21-bd76-ea9d55abc8bb" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body epub:type="bodymatter" class="calibre2">
		<section epub:type="chapter" role="doc-chapter" class="calibre">
			<h1 class="capitolo" id="h1-0001"><span class="smallcaps1">prologo</span></h1>
			<p class="testo" id="p_0001">Dopo aver letto le prime parole di questo libro, potreste chiedervi se siano state scritte da un essere umano.</p>
			<p class="testo" id="p_0002">Nessun problema. Non mi offendo.</p>
			<p class="testo" id="p_0003">Due anni fa, un dubbio del genere non vi avrebbe nemmeno sfiorato. Ma oggi le macchine generano articoli, libri, illustrazioni e codici informatici indistinguibili dai contenuti creati dagli umani. Avete presente la «macchina per scrivere romanzi» del futuro distopico di <em class="calibre3">1984</em> di Orwell o, per rimanere nella stessa opera, il «versificatore» che componeva musica popolare? Be’, oggi esistono davvero, e il cambiamento che li ha prodotti è avvenuto così in fretta da lasciarci tutti storditi e in preda al timore che, nel giro di un anno o due, parecchia gente perderà il posto di lavoro. Milioni di professionisti del settore impiegatizio sembrano improvvisamente vulnerabili. Giovani illustratori di talento si chiedono se valga ancora la pena iscriversi a una scuola d’arte.</p>
			<p class="testo" id="p_0004">L’aspetto più straordinario è appunto la rapidità con cui è avvenuto tutto questo. Nei quindici anni in cui ho scritto sull’industria tecnologica, non ho mai visto un settore evolversi altrettanto velocemente dell’intelligenza artificiale negli ultimi due anni. Il lancio di Chat<span class="smallcaps">gpt</span>, nel novembre del 2022, ha innescato una corsa alla creazione di un nuovo tipo di <span class="smallcaps">ai</span>, capace non solo di processare informazioni, ma anche di <em class="calibre3">generarne</em>. All’epoca, gli strumenti di <span class="smallcaps">ai</span> potevano produrre immagini sbilenche di cani. Adesso generano ritratti iperrealistici di Donald Trump, con imperfezioni e pori della pelle così credibili da rendere quasi impossibile distinguere il falso dal vero.</p>
			<p class="testo" id="p_0005">Molti sviluppatori di <span class="smallcaps">ai</span> sostengono che questa tecnologia possa aprire la strada a una sorta di utopia. Altri, invece, temono che porterà al collasso della civiltà per come la conosciamo. In realtà, gli scenari fantascientifici ci hanno distolto dalle minacce più subdole dell’<span class="smallcaps">ai</span> (ovvero dal modo in cui alimenta il razzismo, per esempio, o in cui pone a rischio interi settori creativi).</p>
			<p class="testo" id="p_0006">Dietro a questa forza invisibile ci sono aziende che hanno preso il controllo dello sviluppo dell’<span class="smallcaps">ai</span> e si sono lanciate in una corsa sfrenata per renderla sempre più potente. Spinte da un’insaziabile voglia di crescere, queste aziende hanno aggirato regole e ingannato il pubblico riguardo ai loro prodotti, assumendo – in maniera decisamente discutibile – il ruolo di custodi dell’<span class="smallcaps">ai</span>.</p>
			<p class="testo" id="p_0007">Nessuna organizzazione nella storia ha mai accumulato tanto potere o raggiunto un numero così elevato di persone come i colossi tecnologici di oggi. Google gestisce il 90 per cento delle ricerche sul web a livello globale, mentre il software di Microsoft è usato dal 70 per cento dei possessori di un computer. Eppure, nessuna delle due aziende si accontenta. Microsoft vuole accaparrarsi una fetta di quel mercato delle ricerche online (un settore da 150 miliardi di dollari) dominato da Google. Google, a sua volta, punta al business del cloud, che frutta a Microsoft 110 miliardi di dollari. In questa battaglia, entrambe hanno attinto alle idee della controparte, al punto che, riducendo il tutto ai minimi termini, il nostro futuro con l’<span class="smallcaps">ai</span> è stato scritto, di fatto, da soli due uomini: Sam Altman e Demis Hassabis.</p>
			<p class="testo" id="p_0008">Il primo, esile quanto imperturbabile, è un imprenditore sulla soglia dei quarant’anni che va in ufficio con le sneakers. L’altro è un ex campione di scacchi, ormai prossimo ai cinquant’anni, con una fissazione per i giochi. Entrambi sono leader di grande intelligenza e carisma, capaci di delineare visioni di un’<span class="smallcaps">ai</span> onnipotente così affascinanti da attirare una devozione quasi settaria. Entrambi sono arrivati al vertice perché mossi da un’unica ossessione: vincere. Altman è il motivo per cui il mondo ha avuto Chat<span class="smallcaps">gpt</span>. Hassabis è il motivo per cui lo ha ottenuto così in fretta. Il loro percorso non solo ha definito la corsa attuale all’<span class="smallcaps">ai</span>, ma ha anche plasmato le sfide che ci attendono, incluso l’arduo compito di garantire un futuro etico all’<span class="smallcaps">ai</span> in un settore dominato dai giganti dell’industria.</p>
			<p class="testo" id="p_0009">Hassabis si è esposto al rischio di essere deriso dalla comunità scientifica quando ha fondato DeepMind, la prima azienda al mondo con l’obiettivo dichiarato di creare un’<span class="smallcaps">ai</span> paragonabile all’intelligenza umana. Il suo intento era fare scoperte rivoluzionarie sulle origini della vita, sulla natura della realtà e sulle cure per le malattie. «Risolvi il problema dell’intelligenza», diceva, «e risolverai tutto il resto.»</p>
			<p class="testo" id="p_0010">Qualche anno dopo, Altman ha fondato Open<span class="smallcaps">ai</span> con la stessa ambizione, ma con un’attenzione maggiore all’obiettivo di portare abbondanza economica all’umanità, far crescere il benessere materiale e migliorare la qualità della vita. «Questo potrebbe essere lo strumento più prezioso mai creato dall’uomo», mi ha detto. «Permetterà a ciascuno di noi di fare cose ben al di là di ciò che oggi ci sembra possibile.»</p>
			<p class="testo" id="p_0011">I loro progetti superavano persino quelli dei visionari più audaci della Silicon Valley. Puntavano a creare un’<span class="smallcaps">ai</span> talmente potente da trasformare la società e rendere obsolete intere discipline, dall’economia alla finanza. E solo a loro due, Altman e Hassabis, sarebbe toccato il compito di elargire i frutti di questa rivoluzione.</p>
			<p class="testo" id="p_0012">Nel loro tentativo di realizzare quella che potrebbe essere l’ultima invenzione dell’umanità, entrambi si sono trovati ad affrontare il problema di come controllare una tecnologia così trasformativa. Inizialmente, ritenevano che colossi tecnologici come Google e Microsoft non dovessero guidarne lo sviluppo, poiché troppo orientati al profitto a scapito del benessere collettivo. Così, per anni, sulle due sponde dell’Atlantico, entrambi hanno proceduto a tentoni nella speranza di trovare nuove soluzioni per strutturare i laboratori di ricerca con lo scopo di proteggere l’<span class="smallcaps">ai</span> e garantirne un utilizzo orientato al bene. La promessa, dunque, era di agire come custodi responsabili.</p>
			<p class="testo" id="p_0013">Ma ambedue volevano bruciare l’altro sul tempo. Per costruire il software più potente della storia, servivano denaro e potenza di calcolo, e la risorsa migliore rimaneva la Silicon Valley. Con gli anni, sia Altman sia Hassabis si sono convinti di avere bisogno dei giganti della tecnologia. I nuovi traguardi nello sviluppo di un’<span class="smallcaps">ai</span> superintelligente e l’emergere di nuove ideologie in contrasto con la loro visione li hanno portati a un compromesso rispetto ai nobili propositi originari. Entrambi hanno dunque ceduto il controllo a grandi aziende che si sono precipitate a vendere strumenti di <span class="smallcaps">ai</span> al pubblico, con una scarsissima supervisione da parte dei regolatori che ha generato conseguenze di vasta portata.</p>
			<p class="testo" id="p_0014">La concentrazione di potere nell’<span class="smallcaps">ai</span> avrebbe ridotto la concorrenza e inaugurato nuove ingerenze nella vita privata, oltre che nuove forme di pregiudizio razziale e di genere. Oggi, se chiedete a un popolare strumento di <span class="smallcaps">ai</span> di generare immagini di donne, questo vi restituirà una raffigurazione sexy in abiti succinti; alla richiesta di immagini fotorealistiche di amministratori delegati, produrrà ritratti di uomini bianchi; se invece gli domandate di mostrarvi un criminale, spesso genererà immagini di uomini neri. Ciononostante, questi strumenti si stanno insinuando nei nostri feed social, negli smartphone e perfino nei sistemi giudiziari, senza la dovuta attenzione a come potrebbero influenzare l’opinione pubblica.</p>
			<p class="testo" id="p_0015">Il percorso di Altman e Hassabis non è stato molto dissimile da quello seguito un paio di secoli fa da altri due imprenditori, Thomas Edison e George Westinghouse, in guerra l’uno contro l’altro. Entrambi avevano perseguito il sogno di creare un sistema dominante che distribuisse l’elettricità a milioni di consumatori. Entrambi erano inventori diventati imprenditori e sapevano che la loro tecnologia, un giorno, avrebbe alimentato il mondo moderno. La domanda era: quale versione della tecnologia avrebbe prevalso? Alla fine, lo standard elettrico più efficiente di Westinghouse ottenne maggiore diffusione a livello globale. Ma non fu lui a vincere la cosiddetta «guerra delle correnti», perché a imporsi fu General Electric.</p>
			<p class="testo" id="p_0016">In un quadro in cui gli interessi aziendali spingevano Altman e Hassabis a lanciare modelli sempre più onnicomprensivi e potenti, sono stati i giganti tecnologici a emergere come veri vincitori; solo che, questa volta, la corsa puntava a replicare la nostra stessa intelligenza. Oggi il mondo è in balia di un cambiamento epocale. L’<span class="smallcaps">ai</span> generativa promette di rendere le persone più produttive garantendo l’accesso a informazioni rilevanti tramite strumenti come Chat<span class="smallcaps">gpt</span>. Ma ogni innovazione ha un prezzo. Aziende e governi si stanno adattando a una nuova realtà in cui distinguere tra ciò che è reale e ciò che invece è «generato dall’<span class="smallcaps">ai</span>» rappresenta un vero salto nel buio. Le aziende investono somme spropositate in software di <span class="smallcaps">ai</span> per sostituire i propri dipendenti e aumentare i margini di profitto. E sta emergendo una nuova generazione di dispositivi personali di <span class="smallcaps">ai</span> in grado di condurre un livello di sorveglianza personale mai immaginato prima.</p>
			<p class="testo" id="p_0017">La seconda parte del libro esporrà questi rischi, ma prima intendo spiegare come siamo arrivati a questo punto e come le visioni di due innovatori che speravano di creare un’<span class="smallcaps">ai</span> per il bene comune siano state infine travolte dalle forze del monopolio. La loro è una storia di idealismo (ma anche di ingenuità e istanze dettate dall’ego) e racconta una volta di più come sia praticamente impossibile mantenere un codice etico nelle bolle di Big Tech e Silicon Valley. Altman e Hassabis si sono arrovellati a lungo sulla gestione dell’<span class="smallcaps">ai</span>, consapevoli di come tale tecnologia andasse maneggiata in modo responsabile per evitare danni irreversibili. Ma non potevano forgiare un’<span class="smallcaps">ai</span> con poteri quasi divini senza le risorse delle più grandi aziende tecnologiche del pianeta. Nel tentativo di migliorare la vita umana, hanno finito per rafforzare proprio queste aziende, lasciando il benessere e il futuro dell’umanità al centro di una contesa per la supremazia aziendale. Ed ecco come sono andate le cose.</p>
		</section>
	</body>
</html>
