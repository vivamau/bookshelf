<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" xmlns:ibooks="http://apple.com/ibooks/html-extensions" lang="it-IT" xml:lang="it-IT" class="calibre">
  <head>
    <title>FILE 4 – Supremacy – Capitolo</title>
    <meta content="urn:uuid:35484d83-cd47-4b21-bd76-ea9d55abc8bb" name="Adept.expected.resource"/>
    <meta http-equiv="Content-Type" content="text/html; charset=utf-8"/>
  <link href="../../stylesheet.css" rel="stylesheet" type="text/css"/>
<link href="../../page_styles.css" rel="stylesheet" type="text/css"/>
</head>
  <body epub:type="bodymatter" class="calibre2">
		<section epub:type="chapter" role="doc-chapter" class="calibre">
			<h2 class="capitolo" id="h2-0001"><span class="smallcaps1">2. vincere, vincere, vincere</span></h2>
			<p class="testo" id="p_0001">Una serie di urla, il rombo di una montagna russa e il clangore di un organetto caratterizzavano l’intro di <em class="calibre3">Theme Park</em>, un videogioco del 1994. Un ampio quadrato vuoto di erba pixellata aspettava di essere riempito da bancarelle a forma di enormi hamburger e binari che si alzavano fino ad altezze vertiginose. L’obiettivo era trarre il maggior profitto possibile.</p>
			<p class="testo" id="p_0002"><em class="calibre3">Theme Park</em> non era stato creato da designer di mezza età desiderosi di insegnare i principi aziendali ai bambini, bensì da un adolescente dai capelli scuri di North London di nome Demis Hassabis. Ossessionato dai giochi, Hassabis aveva l’etica del lavoro di un imprenditore della Silicon Valley. Anni prima che diventasse il protagonista di una corsa alla realizzazione dei sistemi di <span class="smallcaps">ai</span> più avanzati al mondo, Hassabis stava imparando a gestire un’impresa attraverso la simulazione, secondo quello che sarebbe diventato un tema ricorrente nel suo lavoro e nella sua missione: creare macchine più intelligenti degli esseri umani.</p>
			<p class="testo" id="p_0003">In <em class="calibre3">Theme Park</em> si partiva con un saldo di cassa di circa 200.000 dollari per finanziare la costruzione di giostre e pagare gli stipendi del personale. La cifra veniva poi recuperata tramite la vendita di biglietti, di gadget e gelati, e con giochi tipo tiro a segno. Se non assumevi meccanici a sufficienza, le giostre finivano per rompersi; se non c’erano abbastanza guardie di sicurezza, i teppisti invadevano il parco. Se risparmiavi sullo zucchero, i visitatori smettevano di comprare il gelato. Il personale entrava in sciopero e i salari dovevano essere rinegoziati. Benché avesse solo diciassette anni, Hassabis progettò questo delicato equilibrio tra costi e ricompense come una simulazione estremamente sofisticata della gestione aziendale, rendendo il gioco talmente coinvolgente da vendere quindici milioni di copie.</p>
			<p class="testo" id="p_0004">I videogiochi avevano travolto la Gran Bretagna e gli Stati Uniti come un’onda di marea, trascinando i ragazzini in un universo vivido e carico di dopamina, dove le Tartarughe Ninja combattevano in livelli a scorrimento laterale o dove si poteva guidare un pick-up su spericolate piste sterrate. Ma Hassabis pensava che i migliori videogiochi fossero simulazioni che funzionavano come microcosmi della vita reale. I cosiddetti «God games» ti permettevano di esercitare il potere di creazione e distruzione. Invece di controllare un singolo personaggio come Mario, modellavi le vite di migliaia di personaggi virtuali, creando paesaggi o dirigendo i progressi di un’intera civiltà. Potevi erigere una città e poi colpirla con un disastro naturale, oppure riempire un parco tematico con centinaia di visitatori.</p>
			<p class="testo" id="p_0005">Questa tecnologia poteva essere usata per divertirsi, ma anche per imparare tutta una serie di cose, da come gestire un’impresa ai misteri dell’universo. Al di là del valore legato all’intrattenimento, Hassabis sarebbe stato presto travolto dal desiderio di utilizzare i giochi per creare un’intelligenza artificiale così sopraffina da aiutarlo a svelare i segreti della coscienza umana.</p>
			<p class="testo" id="p_0006">Questa vocazione a comprendere i misteri dell’universo andava oltre gli obiettivi della maggior parte degli altri scienziati, ed è un aspetto che può sembrare strano se non si tiene conto che lo stesso Hassabis era cresciuto come un enigma, un genio matematico solitario in una famiglia di creativi bohémien. Sua madre, Angela, era una devota battista emigrata nel Regno Unito da Singapore. A North London, presso la famiglia ospitante da cui alloggiava, aveva conosciuto il futuro marito, un greco-cipriota dallo spirito libero di nome Costas Hassabis. Per quanto apparentemente incompatibili come calzini e sandali, i due si erano sposati e avevano avuto tre figli, il primo dei quali era appunto Demis. Costas saltava da un lavoro all’altro, come insegnante e gestore di un negozio di giocattoli, e prima che Demis compisse dodici anni aveva già costretto la famiglia a dieci traslochi.</p>
			<p class="testo" id="p_0007">A quel punto, era chiaro che Demis era diverso dagli altri bambini. A quattro anni aveva già battuto il padre e lo zio a scacchi, e a sei sconfiggeva la maggior parte dei coetanei nei campionati locali, appollaiato su un cuscino o su un elenco telefonico per riuscire a vedere meglio la scacchiera. Divorava libri ed era curioso di tutto, ma canalizzava gran parte delle sue energie mentali nei giochi. Quando suo padre portava a casa giochi da tavolo con pezzi mancanti, li usava per inventarne di nuovi e giocarci con il fratello e la sorella minori.</p>
			<p class="testo" id="p_0008">Ma il vero divertimento doveva ancora arrivare. Un decennio prima che Sam Altman scoprisse le chat room di <span class="smallcaps">aol</span>, Hassabis si immergeva a capofitto in una tecnologia ancora più rudimentale, fatta di grezzi pixel su schermi neri. Nel 1984, a otto anni, con i soldi vinti in un torneo di scacchi acquistò uno <span class="smallcaps">zx</span> Spectrum 48. Si trattava di uno dei primi personal computer e consisteva in una tastiera nera e spessa che si collegava alla <span class="smallcaps">tv</span> e impiegava cassette a nastro per riprodurre grafiche colorate sullo schermo.</p>
			<p class="testo" id="p_0009">Dopo aver comprato alcuni libri di programmazione, Hassabis imparò da solo a realizzare giochi per lo Spectrum. Prima di andare a letto, impostava dei calcoli da eseguire durante la notte. La mattina dopo, questi erano completati. Per Hassabis, fu una rivelazione: aveva delegato il suo lavoro cognitivo allo Spectrum. Il computer operava come un’estensione della sua mente.</p>
			<p class="testo" id="p_0010">Appassionatosi alla programmazione, allora un mondo di nicchia, passò a un più potente Commodore Amiga 500, un ingombrante set di dispositivi bianchi che includeva un mouse e il monitor, e con alcuni compagni di scuola fondò un club di hacking. Insieme, scrivevano linee di codice per creare frammenti colorati sullo schermo, riproducendo scene di videogame a cui avevano giocato. In tutto questo, Hassabis puntava sempre a rendere i progetti via via più complessi. Smontava il computer e poi lo rimontava. Creò un gioco di scacchi digitale e convinse il fratello minore, George, a provarlo.</p>
			<p class="testo" id="p_0011">Gli scacchi rimanevano il fulcro della sua vita, dal momento che sognava di diventare campione del mondo. Sostenendo tali aspirazioni, sua madre iniziò a fargli homeschooling, così da permettergli di dedicare più tempo allo studio del gioco. Durante le vacanze scolastiche, viaggiava per partecipare a tornei di scacchi, allenandosi a ritmi incessanti. Anni dopo, avrebbe detto che i giochi erano come una palestra per la mente e che gli scacchi erano l’allenamento definitivo. Così come il poker avrebbe insegnato a Sam Altman la psicologia e gli affari, gli scacchi insegnarono a Hassabis a elaborare strategie partendo dalla fine: visualizzavi un obiettivo e procedevi a ritroso per raggiungerlo.</p>
			<p class="testo" id="p_0012">Ma tutto cambiò quando Hassabis, a undici anni, partecipò a un campionato di scacchi in Liechtenstein. Stava giocando contro il campione nazionale danese, e la partita era diventata una vera e propria maratona. Dopo dieci ore di gioco, con le menti ormai appannate, il danese cercò di forzare un pareggio. Il giovane Hassabis aveva ancora re e regina, ma l’avversario era in vantaggio di una torre, un alfiere e un cavallo. Ormai sfibrato e temendo di subire uno scacco matto, Hassabis si arrese.</p>
			<p class="testo" id="p_0013">Il campione danese rimase sbalordito. «Perché ti sei arreso?» gli chiese.</p>
			<p class="testo" id="p_0014">Poi gli mostrò la mossa difensiva che avrebbe potuto fare. Hassabis fissò la scacchiera. A volte, il fallimento scatena ambizioni ancora più grandi. Se non riesci a tollerare la sconfitta, inseguire un obiettivo più ambizioso può costituire una forma di consolazione, e Hassabis aveva appena fallito dopo uno sforzo titanico. Guardandosi intorno, mentre gli altri cervelloni se ne stavano curvi sulle loro scacchiere, i neuroni in piena attività, all’improvviso gli venne da pensare che quel torneo non era che uno spreco di intelligenza. Lì dentro c’erano alcuni dei migliori pensatori strategici del pianeta. E se si fossero messi a lavorare per risolvere problemi più vasti? Era ormai il secondo miglior giocatore di scacchi under quattordici al mondo, ma tutto questo rimaneva pur sempre un gioco.</p>
			<p class="testo" id="p_0015">Hassabis disse ai suoi genitori che non voleva più partecipare ai tornei di scacchi e tornò tra i banchi di scuola. Era un ragazzo tranquillo e sensibile, che ascoltava Enya e aveva imparato da solo a suonare al piano <em class="calibre3">Watermark</em>. Il suo film preferito era <em class="calibre3">Blade Runner</em>, un classico della fantascienza con protagonista un detective che dà la caccia a replicanti <span class="smallcaps">ai</span> ribelli quasi indistinguibili dagli esseri umani. Coinvolto emotivamente dai passaggi più toccanti del film, ascoltava a ripetizione la struggente colonna sonora di Vangelis durante la scena finale, quando il cattivo si lamenta del fatto che i suoi ricordi andranno «perduti nel tempo, come lacrime nella pioggia».</p>
			<p class="testo" id="p_0016">La domenica, sua madre portava regolarmente Demis e i suoi fratelli alla Hendon Baptist Church, nella zona nord di Londra, un’imponente struttura in pietra grigia che dominava i sobborghi dall’alto di una collina. Era una piccola enclave internazionale, con fedeli provenienti da paesi come le Filippine, il Ghana, la Francia e l’India. Per un ragazzo metà cipriota e metà singaporeano come Hassabis, era un ambiente in cui per una volta poteva sentirsi integrato. Le domeniche, lì, offrivano un’alternativa più vivace alle funzioni ingessate della chiesa anglicana. La gente alzava le mani al cielo e cantava al ritmo della batteria e della band. Il pastore tralasciava i dogmi per sottolineare l’importanza del rispetto reciproco. Le preghiere erano cariche di emozione e la chiesa non aveva remore a mostrarsi apertamente evangelica.</p>
			<p class="testo" id="p_0017">I battisti erano una piccola minoranza, nel Regno Unito, pur essendo una delle denominazioni cristiane più numerose negli Stati Uniti. Contavano circa 150.000 membri attivi, a fronte del milione di praticanti della chiesa anglicana. Ma la religione e il concetto stesso di Dio affascinavano Hassabis, tanto da spingerlo a chiedersi se fosse possibile individuare questo Dio attraverso la scienza. A sedici anni, terminate le superiori con due anni di anticipo, lesse <em class="calibre3">Il sogno dell’unità dell’universo</em> del Nobel per la fisica Steven Weinberg. Il libro trattava della grande, quasi donchisciottesca ricerca di una teoria unificata della natura. Weinberg credeva che ci potesse essere un modo per spiegare tutte le forze fondamentali dell’universo attraverso un unico insieme di equazioni, un po’ come l’equazione di Einstein <em class="calibre3">E = mc²</em> riassumeva la relazione tra energia e massa. Idealmente, questa «teoria del tutto» doveva essere così sintetica da rientrare in una singola pagina o addirittura in un’unica equazione.</p>
			<p class="testo" id="p_0018">Per Hassabis, il fatto che gli scienziati non stessero facendo molti progressi nell’individuare questo quadro teorico era intrigante e, allo stesso tempo, lo lasciava sbalordito. Avevano bisogno di aiuto, pensò. Avevano bisogno di una potenza intellettuale maggiore. Avrebbe potuto aiutarli in qualche modo? Gli venne in mente il pesante Commodore Amiga che eseguiva calcoli durante la notte mentre lui dormiva. Forse un computer più intelligente avrebbe fatto al caso loro. Se fosse riuscito a rendere i computer più intelligenti, un’estensione più performante della mente umana, forse avrebbe potuto aiutare gli scienziati a trovare una risposta a quelle domande complicate sull’universo, fino a scoprire, magari, un’origine divina.</p>
			<p class="testo" id="p_0019">«Sembrava la soluzione perfetta, una mega-soluzione», spiegò più avanti Hassabis in un’intervista con il giornalista del «New York Times» Ezra Klein. Aveva pensato di studiare fisica, all’università, ma dopo aver letto il libro di Weinberg capì di dover puntare a qualcosa di più grande. Se avesse studiato informatica e il nascente campo dell’intelligenza artificiale, avrebbe potuto costruire lo strumento scientifico definitivo e fare scoperte che migliorassero la condizione umana. Incapace di liberarsi della sua fissazione per i giochi, Hassabis delineò un piano a lungo termine per combinare entrambi i suoi interessi. La chiave era concentrarsi su giochi che simulassero il mondo reale. Negli anni Ottanta, i giochi riuscivano già a simulare le caratteristiche rudimentali di un’intera civiltà. Se un computer era in grado di replicare tutto un mondo nei dettagli, forse un dispositivo più intelligente avrebbe potuto anche correggere i difetti del mondo reale: capire cosa fare nella simulazione e applicarlo alla vita reale.</p>
			<p class="testo" id="p_0020">Hassabis trasse ispirazione dai «God games», in particolar modo da <em class="calibre3">Populous</em>. «Quello che mi affascinava di questi giochi era che erano mondi viventi, che si evolvevano a seconda di come giocavi», avrebbe raccontato. «Potevi simulare una qualsiasi parte del mondo e sperimentarci su.»</p>
			<p class="testo" id="p_0021">La grafica retrò e pixellata del gioco nascondeva la sua complessità. Il giocatore assumeva i panni della divinità di una verde vallata punteggiata di case, e con i suoi poteri guidava gli abitanti – suoi seguaci – in battaglia contro i fedeli di altre divinità. Poteva aumentare e abbassare la pendenza del terreno, appiattendolo in modo da consentire ai suoi di costruire case e moltiplicarsi. Poteva anche scatenare terremoti. <em class="calibre3">Populous</em> fu il precursore del genere, e Hassabis lo amava a tal punto da maturare la determinazione a lavorare per l’azienda che lo aveva ideato, la Bullfrog Productions. Tuttavia, quando partecipò a una competizione che metteva in palio un posto in azienda, il giovane Hassabis perse. Così, prese il telefono e contattò direttamente la Bullfrog, chiedendo di poter fare un’esperienza lavorativa di una settimana. L’azienda accettò e rimase così colpita da offrirgli un impiego estivo anche se aveva solo quindici anni.</p>
			<p class="testo" id="p_0022">L’anno dopo, quando ottenne un posto a Cambridge per seguire un corso di studi in informatica, l’università gli fece sapere che era troppo giovane e che doveva aspettare almeno un anno. Così, trascorse quel periodo sempre alla Bullfrog, con un compenso in contanti e un alloggio presso l’ostello della gioventù vicino agli uffici dell’azienda a Guildford, nel Surrey. Dopo gli inizi come tester di videogiochi, Hassabis fu promosso a level designer sotto la guida diretta del fondatore dell’azienda, Peter Molyneux.</p>
			<p class="testo" id="p_0023">Con la testa rasata e le sue polo nere, Molyneux sembrava più il proprietario di un pub che una leggenda del mondo videoludico. Nel corso degli anni, era diventato anche una figura controversa nell’industria per via dell’abitudine ben documentata di lasciarsi andare a promesse eccessive su ogni nuovo progetto. Faceva affermazioni ambiziose sulle meccaniche o sulle caratteristiche dei giochi, dicendo, per esempio, che i giocatori avrebbero potuto piantare una ghianda nel mondo virtuale di <em class="calibre3">Fable</em> e qualche giorno dopo trovarvi un albero. Cosa assolutamente non vera.</p>
			<p class="testo" id="p_0024">Ma Molyneux aveva anche grandi idee capaci di promuovere l’industria e, al momento, godeva del successo di <em class="calibre3">Populous</em>. Ai suoi occhi, Hassabis era un ragazzino insolitamente curioso, quasi precoce. Il giovane prodigio lo tempestava di domande sui limiti tecnici dei giochi della Bullfrog e chiedeva perché venissero definite come «intelligenza artificiale» certe caratteristiche che sembravano sistemi software di base.</p>
			<p class="testo" id="p_0025">«Nessun incarico, per quanto assurdamente gravoso, gli appariva come un ostacolo», avrebbe ricordato Molyneux. Quando gli altri membri del team rimbalzarono la sua proposta di creare un gioco di simulazione su un parco a tema, dichiarandosi più interessati a giochi con spade e combattimenti, Hassabis si offrì volontario per costruire quello che sarebbe diventato il vivace mondo di montagne russe e bancarelle di <em class="calibre3">Theme Park</em>. Mentre i due progettavano insieme il nuovo gioco, con il supporto di un paio di artisti digitali, Molyneux divenne una sorta di mentore per Hassabis. Tra una sessione di programmazione e una riunione sul gameplay, si finiva spesso per discutere delle possibilità dell’intelligenza artificiale. Secondo Hassabis, mancava probabilmente una decina di anni perché l’<span class="smallcaps">ai</span> diventasse senziente e sopravanzasse gli esseri umani.</p>
			<p class="testo" id="p_0026">«Il futuro dell’<span class="smallcaps">ai</span> sembrava quasi a portata di mano», ricorda a distanza di anni il senior game designer. «L’altra domanda su cui filosofavamo spesso era: “Perché gli esseri umani dovrebbero essere gli unici a creare cose?”. Perché non affidare il peso della creatività a un’<span class="smallcaps">ai</span>?» Prefiguravano un futuro in cui l’<span class="smallcaps">ai</span> avrebbe scritto musica e poesia, e persino progettato giochi.</p>
			<p class="testo" id="p_0027">Per il momento, però, i sistemi che utilizzavano per conferire a <em class="calibre3">Theme Park</em> un tocco di realismo rientravano a stento nella definizione di intelligenza artificiale. Tecniche di apprendimento automatico permettevano di assegnare personalità diverse ai personaggi: alcuni visitatori erano più impulsivi e propensi a spendere, mentre altri erano più parsimoniosi. Il gioco fu un successo. Se <em class="calibre3">Populous</em> aveva venduto cinque milioni di copie, <em class="calibre3">Theme Park</em> riuscì a venderne tre volte tanto.</p>
			<p class="testo" id="p_0028">Questo rese Hassabis una sorta di celebrità, quando infine arrivò a Cambridge. Prese in prestito la Porsche 911 di Molyneux e la guidò su e giù per il campus, desideroso di impressionare gli studenti. Dopo aver trascorso le vacanze precedenti partecipando a tornei di scacchi, affrontò il suo primo anno all’università come se fosse una seconda vacanza, uscendo la sera con i compagni di corso per poi restarsene a letto al mattino, ad ascoltare i Prodigy mentre il sole filtrava dalle finestre. Quando non beveva vino al bar del college fino a diventare paonazzo, giocava partite lampo a scacchi o gareggiava in corse clandestine con la Porsche presa in prestito. Alla fine, si schiantò e dovette chiamare il suo mentore per scusarsi. «Era la seconda volta che la distruggeva», ricorda Molyneux con una smorfia. Ma era difficile arrabbiarsi con quel ragazzo prodigio dal sorriso contagioso. «È davvero irresistibile.»</p>
			<p class="testo" id="p_0029">A Cambridge, Hassabis conobbe i membri del suo futuro circolo intimo, tra cui Ben Coppin – un altro studente di informatica destinato a diventare il responsabile dello sviluppo del prodotto in DeepMind –, con cui parlava di religione e di come l’<span class="smallcaps">ai</span> avrebbe potuto risolvere problemi di portata globale. Ma DeepMind distava ancora più di dieci anni. Il piano era laurearsi e tornare a lavorare subito con Molyneux. A quel punto, però, Hassabis si imbatté nella più bizzarra delle candidature di lavoro. Un giorno, infatti, ricevette una bottiglia con dentro una lettera macchiata di tè e con i bordi bruciati. L’autore della missiva, scritta a mano in bella grafia, raccontava di essere naufragato su un’isola chiamata Korporate. Hassabis colse il messaggio al volo, perché anche lui avrebbe detestato l’idea di lavorare per una gigantesca corporation.</p>
			<p class="testo" id="p_0030">Il mittente era Joe McDonagh, un programmatore che lavorava per un vasto conglomerato chiamato British Telecom ed era un grande appassionato di videogiochi. Joe sognava disperatamente di lavorare per un’azienda di videogiochi e, per la sua immensa gioia, fu invitato a presentarsi a casa di Molyneux per un colloquio. Ad aprirgli fu un giovane dall’aspetto quasi elfico, con la barbetta sul mento e un casco di capelli neri. «Ricordo di aver pensato: “E questo chi è?”» racconterà McDonagh. Hassabis, che lo aveva accolto nelle vesti di dirigente dell’azienda, dimostrava anche meno dei suoi ventun anni.</p>
			<p class="testo" id="p_0031">McDonagh si rese subito conto di trovarsi davanti a un altro appassionato di videogiochi estremamente competitivo. Quando tirò in ballo la sua passione per l’origami, Hassabis lo sfidò a chi realizzava per primo una gru di carta e lo bruciò sul tempo. Dopo di che, trascorsero il resto del pomeriggio davanti a diversi giochi da tavolo. In seguito, quando McDonagh richiamò per chiedere notizie sul lavoro, gli fu detto che lo strano ragazzo con cui aveva sostenuto il colloquio aveva lasciato l’azienda. Hassabis se n’era andato perché il suo mentore non riusciva più a tenere il passo con le sue ambizioni tecniche. «Non eravamo abbastanza veloci, per lui», ammette lo stesso Molyneux.</p>
			<p class="testo" id="p_0032">McDonagh riuscì a rintracciare il numero di telefono di Hassabis e lo chiamò per scoprire cosa fosse accaduto. «Sto mettendo su una nuova azienda», gli spiegò l’altro. Si sarebbe chiamata Elixir Studios e prevedeva un’<span class="smallcaps">ai</span> all’avanguardia al centro di un «God game» che mirava a simulare il mondo.</p>
			<p class="testo" id="p_0033">Era un progetto incredibilmente ambizioso, ma McDonagh non si tirò indietro. Entrò in Elixir come responsabile della progettazione, un compito che consisteva nell’immaginare nuovi e straordinari mondi. Avendo imparato l’arte del cosiddetto «marketing bombastico» dal suo ex mentore, Hassabis non si mostrava affatto timido o modesto riguardo ai suoi obiettivi davanti alla stampa. Apparve sulla copertura di «Edge», rivista di riferimento dei videogiochi negli anni Novanta, vantandosi di voler creare giochi di un livello tale da sollevare la categoria dal suo mercato di nicchia per adolescenti. Avrebbe creato qualcosa di così brillante da stimolare la curiosità persino dei lettori dell’«Economist». «Volevo dimostrare che i giochi avevano la stessa dignità di film e libri», racconta Hassabis. Tracciò dunque un piano a lungo termine. Una volta raggiunto il successo, avrebbe venduto Elixir per fondare un’azienda interamente incentrata sull’intelligenza artificiale.</p>
			<p class="testo" id="p_0034">Si concentrò sulla creazione di un gioco chiamato <em class="calibre3">Republic: The Revolution</em>, una simulazione politica in cui i giocatori dovevano rovesciare il governo di un paese totalitario fittizio dell’Europa orientale. Hassabis voleva il massimo del realismo. McDonagh trascorse ore alla British Library studiando la storia dell’Unione Sovietica per supportare il suo giovane capo nella creazione di una storia realistica. Hassabis lavorava più sul comparto tecnico, supervisionando la realizzazione di un’intelligenza artificiale in grado di gestire un milione di persone virtuali, un obiettivo decisamente ambizioso, considerando che fino a quel momento il limite per la maggior parte dei «God games» era prossimo ai duemila personaggi virtuali. Voleva che i giocatori potessero zoomare dall’immagine satellitare di una città fino a un petalo sul balcone di un palazzo.</p>
			<p class="testo" id="p_0035">L’ex campione di scacchi assunse i programmatori più brillanti che riuscì a reperire, molti dei quali laureati a Oxford e Cambridge. Rafforzò lo spirito di squadra incoraggiandoli a giocare in qualsiasi momento. Lui era un asso in tutti i giochi, dal videogame <em class="calibre3">Starcraft</em> al gioco da tavolo strategico <em class="calibre3">Diplomacy</em>. Il calciobalilla era uno sport cruento nel quale Hassabis sfoderava il suo «colpo della vipera» per sparare la palla verso la porta con tutta la forza che aveva in corpo. Sul campo di calcio reale, giocava come attaccante nella squadra di Elixir, composta da ingegneri informatici non proprio in forma. Quando giocavano in cinque contro cinque con un gruppo di ragazzi di North London, alti il doppio di lui, Hassabis aggrediva pallone e tibie come un terrier arrabbiato, segnando un sacco di gol.</p>
			<p class="testo" id="p_0036">Con l’avvicinarsi della deadline per l’uscita del gioco, il fondatore e i suoi programmatori presero a lavorare dalle 10 del mattino alle 6 del mattino dopo, concedendosi appena tre o quattro ore di sonno in sala riunioni, e finendo a volte per russare sulla scrivania, con i gamepad penzolanti dalle mani. Niente più uscite serali, e lo stesso Hassabis si impose di non bere più, per non compromettere in alcun modo le sue capacità cerebrali.</p>
			<p class="testo" id="p_0037">Le sue ambizioni per la grafica e la tecnologia <span class="smallcaps">ai</span> di <em class="calibre3">Republic</em> rasentavano l’assurdo, dal momento che stava sviluppando un sistema di gran lunga eccedente le capacità computazionali dell’epoca. Ma non aveva senso costruire un paese virtuale se non riusciva a popolarlo di migliaia di personaggi reali e credibili. «Non volevo che le persone fossero semplici punti astratti che vagavano a caso sullo schermo», raccontò alla rivista «Edge». «Volevo mariti, studenti, casalinghe e ubriaconi, ognuno con una vita tutta sua e plausibile.»</p>
			<p class="testo" id="p_0038">Non c’era modo migliore di mostrare le straordinarie capacità dell’<span class="smallcaps">ai</span> che attraverso un gioco. A quel tempo, le ricerche più avanzate in materia si stavano sviluppando proprio nell’industria videoludica, dove software sempre più sofisticati contribuivano a plasmare mondi vividi e un nuovo stile chiamato «emergent gameplay». Invece di seguire un percorso prestabilito come in <em class="calibre3">Super Mario Bros.</em>, il giocatore veniva catapultato in un mondo virtuale, dotato di alcuni strumenti e lasciato libero di cavarsela da solo. Questa era l’essenza di <em class="calibre3">Grand Theft Auto</em> e, in seguito, anche quella di <em class="calibre3">Minecraft</em>, il videogioco più venduto della storia.</p>
			<p class="testo" id="p_0039">Benché Hassabis fosse convinto di trovarsi sulla strada giusta, c’era un problema: <em class="calibre3">Republic: The Revolution</em> era noioso, e non c’era trappola peggiore per un progettista di videogiochi. Il team aveva dedicato quattro dei cinque anni di sviluppo all’aspetto tecnologico, trascurando però di perfezionare il gameplay. Creare un grande videogioco richiede iterazioni costanti. In genere, si parte da un prodotto grezzo ma giocabile e poi si testa migliaia di volte allo scopo di migliorarlo. Ma i creatori di Elixir non avevano potuto prendersi il tempo necessario per rendere il gioco più interessante, perché le aspettative del loro capo sull’aspetto tecnologico erano troppo elevate.</p>
			<p class="testo" id="p_0040">«L’essenza di un videogioco è il senso di immersione e la sensazione che trasmette», ricorda McDonagh. «<em class="calibre3">Republic</em> non aveva né l’una né l’altra cosa. Ci siamo ritrovati in un buco nero tecnologico.» I programmatori di Elixir sapevano che il gioco non era all’altezza delle aspettative. All’uscita, i critici confermarono i loro peggiori timori, assegnandogli recensioni contrastanti e giudicandolo troppo complesso. Le vendite furono modeste.</p>
			<p class="testo" id="p_0041">«Era troppo ambizioso per l’epoca», ammette Hassabis. «Avevo fretta di lasciare il segno sotto il profilo tecnico e artistico.»</p>
			<p class="testo" id="p_0042">Ciò non gli impedì di riprovarci ancora, lanciando un nuovo gioco altrettanto ambizioso, <em class="calibre3">Evil Genius</em>, in cui i giocatori vestivano i panni di un cattivo in stile James Bond con l’obiettivo di conquistare il mondo. Il gioco aveva un umorismo intelligente e autoironico, ma faticò ugualmente a raggiungere un successo di massa. Nel cercare di migliorare la situazione con <em class="calibre3">Evil Genius 2</em>, Hassabis si trovò a dover fare i conti con i costi spropositati di tutti gli investimenti tecnologici. Nel 2005, il ragazzo brillante che voleva andare oltre i limiti del gaming fu costretto a chiudere Elixir. Quell’esperienza fu devastante per Hassabis, che dalla scacchiera al calciobalilla, passando per la scuola, era sempre stato abituato a vincere.</p>
			<p class="testo" id="p_0043">Il contraccolpo dell’industria videoludica britannica rese l’umiliazione ancora più cocente. Hassabis aveva saputo far crescere magistralmente l’entusiasmo intorno a Elixir, presentandola alla stampa e al settore come una realtà in grado di rivoluzionare il mondo dei videogiochi grazie a una tecnologia innovativa. McDonagh ricorda di aver partecipato a una conferenza e di aver menzionato il suo lavoro per Elixir. Un pezzo grosso dell’industria videoludica britannica, sentendolo parlare, reagì con una risata di scherno, e lui si sentì morire dentro. «Il fallimento fu incredibilmente doloroso.»</p>
			<p class="testo" id="p_0044">A un certo punto, McDonagh e Hassabis ebbero un duro confronto sull’inevitabile tracollo dell’azienda, la prima e unica volta in cui il primo sentì l’altro, normalmente così pacato, alzare la voce. «È stato un incubo», racconta. «Eravamo tutti di Oxford e Cambridge. Tutti abituati a vincere, vincere, vincere. Non avevamo mai perso, prima, e quella volta lo abbiamo fatto in modo clamoroso.»</p>
			<p class="testo" id="p_0045">Nel suo desiderio di mostrare al mondo le meraviglie dell’<span class="smallcaps">ai</span>, Hassabis aveva commesso un errore cruciale: aveva cercato di costruire un gioco intorno alla sua vera ossessione. Se voleva creare macchine più intelligenti degli esseri umani, doveva ribaltare l’approccio. Non doveva più ricorrere all’intelligenza artificiale allo scopo di realizzare un gioco eccezionale, bensì usare i giochi per sviluppare a un’<span class="smallcaps">ai</span> eccezionale.</p>
			<p class="testo" id="p_0046">Anni dopo, ormai sulla trentina, McDonagh si ritrovò di nuovo al telefono con il suo vecchio capo per valutare un’altra offerta di lavoro. «Sto fondando quest’azienda chiamata DeepMind», disse l’infaticabile imprenditore, evidentemente galvanizzato dalle sfide impossibili.</p>
			<p class="testo" id="p_0047">“Non posso ricascarci”, pensò McDonagh. Quindi rispose: «No».</p>
			<p class="testo" id="p_0048">Poi assistette stupefatto alla nuova impresa di Hassabis che, individuato un altro obiettivo incredibilmente ambizioso, questa volta riuscì persino a superare ogni aspettativa, sviluppando quello che sembrava il sistema di intelligenza artificiale più avanzato al mondo, almeno fino all’arrivo di Sam Altman.</p>
		</section>
	</body>
</html>
