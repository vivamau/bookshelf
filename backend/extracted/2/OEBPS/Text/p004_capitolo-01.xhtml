<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="it-IT" xml:lang="it-IT">
<head>
  <title>Sono mancato all’affetto dei miei cari</title>
  <meta content="urn:uuid:26a2e7f8-1ff5-4322-a6e6-c271c49386b0" name="Adept.expected.resource"/>
  <link href="../Styles/s0_style.css" type="text/css" rel="stylesheet"/>
  <link href="../Styles/s1_template.css" type="text/css" rel="stylesheet"/>
  <link href="../Styles/s2_extra.css" type="text/css" rel="stylesheet"/>
  <link href="../Styles/s3_kindle.css" type="text/css" rel="stylesheet"/>
</head>

<body id="chapter">
  <div class="header"></div>

  <div class="main">
    <p>Alice, la prima figlia, era stata una disgrazia già di per sé. Voglio dire averla avuta per prima e, a tempo debito, non poterla mettere a lavorare nella ferramenta. Cioè, avrei potuto. Ma una donna in una ferramenta, secondo me, non faceva bella figura. Quindi a studiare un po’, quel giusto. Tanto per tirarla grande, se no cosa stava lí a fare? Tra le scuole, le magistrali: quattro anni e via. Sennonché, una volta finito, s’era ficcata in testa di andare avanti, l’università. Voleva fare la professoressa. Forse pensava di essere nata nel paese del Bengodi, dove i soldi crescono nell’orto. Chi troppo studia matto diventa, era stata la mia risposta. Lo diceva sempre anche un mio zio che non aveva mai aperto un libro in vita sua e camminava ancora sulle sue gambe. Lo zio Pietro, il Píter, un’ostia di uno! Sputava sempre per terra. Nell’ospizio dove l’avevano ficcato, le suore, per punizione, gli portavano via il toscano. Ma lui ne aveva sempre un altro di scorta, perché li nascondeva dappertutto, anche nelle mutande. Comunque, per tornare al discorso, il bel guadagno di studiare era stato lí da vedere quando l’Alice aveva cominciato con le supplenze, roba da non sapere se fosse meglio ridere o piangere. Una settimana qua, quattro giorni là, il portafoglio del papà che si apriva e chiudeva come una fisarmonica perché, a quanto pareva, un impiego nello Stato doveva essere una specie di onore, tanto per mangiare e bere c’era sempre quello che vendeva chiodi, viti e compagnia ferruginosa, se no come campava la maestrina del villaggio? Sapevo io quello che ci voleva, matrimonio. I libri mica scappavano. Una volta sposata, con una casa tutta sua e un marito che la mantenesse, l’Alice poteva leggere tutti i libri che voleva: giusto o sbagliato? Però doveva essere un bel matrimonio. E alla fine l’aveva capito anche lei, la cavallina storna. Aveva capito che, finché fosse andata in giro per scuole, non avrebbe tirato a casa nient’altro che morti di fame. Uno me lo aveva addirittura portato a tavola.</p>

    <p>Era stata una bella sorpresina. Di solito salivo dalla ferramenta per pranzo, dodici e mezza, anche l’una, con una fame che avrei mangiato pure le gambe del tavolo. Poi mi piaceva schiacciare un pisolino, mezz’oretta sul divano. Entro in casa ed eccoli lí, seduti proprio sul mio divano. Lui era uno magro impicco, che si era dimenticato di avere il cappello sulla testa e si guardava in giro con uno sguardo da cavedano in agonia come se venisse dal paese dei mao mao. O forse non aveva mai visto la casa di uno che i soldi li faceva ballare anche se non apriva piú un libro dagli anni della dottrinetta. L’Alice era un po’ rossa in viso, aveva la tosse dell’imbarazzo; gli aveva tolto il cappello e poi mi aveva spiegato. Cioè che il pesce seduto sul divano vicino a lei aveva perso il treno per tornare a casa e lei lo aveva invitato a pranzo. Come se non ci fosse stato un treno dopo, anche ad aspettarlo un po’, avevo pensato io. Avevo fatto segno di sí senza parlare, perché se avessi seguito l’istinto avrei detto al mao mao di non pensarci nemmeno per un attimo. Giú le mani dall’Alice! Si vedeva chiaro come il sole che il maestrino non vedeva l’ora di attaccare il suo cappello da qualche parte. Continuava a scrutare in giro come se la casa, i quadri di paesaggi, i mobili fossero roba da mangiare. Uno sguardo circolare come le seghe che vendevo in ferramenta. Se pensava di non darlo a intendere, che stava facendo i conti di quanto rendesse l’esercizio, sbagliava di grosso. Non si insegna ai gatti ad arrampicarsi! Si dice cosí, no? In conclusione: non sai come riempirti lo stomaco? Mangia i libri! Hai voluto fare il maestro? Libero, liberissimo, ma giú le mani dall’Alice. Però da quello che il maestrino col cappello aveva mangiato era chiaro che i libri non riempivano mica tanto. Poi, prima di andare a prendere il treno, che sennò magari mi toccava tenerlo lí anche per cena, aveva detto arrivederci. Ar-ri-ve-der-ci! Ci avevo sentito bene? Insomma, non c’era tempo da perdere, ci voleva un bel discorsetto.</p>

    <p>Ero fatto cosí, quello che avevo sullo stomaco lo avevo anche sulla lingua. Poche balle e patti chiari. All’Alice l’avevo detto la stessa sera: uno come quello che aveva portato in casa al massimo poteva lavorare <em>nel magazzino</em> della ferramenta. E senza il cappello! Forse ero stato un po’ brusco, ma si sa, la stanchezza a fine giornata… Per tutta risposta l’Alice s’era messa a piangere, mugugnando che dovevo smetterla. Ma non avevo ancora finito. E allora era intervenuta la cavalleria, mia moglie. Io, però, Te sta’ zitta! Perché non volevo morti di fame da mantenere. E siccome tra quella che piangeva e l’altra che continuava a ripetermi di smetterla mi si stava oscurando la vista, avevo chiuso il discorsetto dicendo all’Alice che se non le stava bene quello che dicevo era libera di fare come voleva, la porta di casa era sempre lí, serviva per uscire. Per entrare invece bisognava chiedere il permesso. Capito il concetto? Altro che arrivederci! Arrivederci… Arrivederci lo dicevo io ai clienti della ferramenta, ma quella era gente che entrava, comprava e pagava. Allora andava bene arrivederci. Mica come il maestrino col cappello che aveva mangiato a sbafo. Alla fine della tirata ero stanco, e nel frattempo anche mia moglie s’era messa a piangere. Madre e figlia, piangi tu che piango anch’io! Piangina a comando, li conoscevo bene. Erano quelli che mi facevano segnare cento metri di filo di ferro o una cinquantina di chili di gesso e dopo si dimenticavano del debito. E se per caso andavo a rinfrescargli la memoria tiravano a mano scuse che erano tempi difficili e vai col tango.</p>

    <p>Il Matita era uno di loro.</p>

    <p>Faceva un po’ di tutto. Lo chiamavano cosí perché girava sempre con una matita da falegname all’orecchio, forse non se la toglieva nemmeno per dormire. A un certo punto mi ero accorto che ’sto Matita mi aveva lasciato un conto in biacca e altre robe di non so piú quanto, e alla prima occasione gli avevo fatto presente che il suo debito era un po’ peso, che magari gli sarebbe convenuto saldare o anche solo darmi una caparra. Lui s’era messo a piangere. Non proprio lacrime dagli occhi, piangina con le parole. Mognava, non saprei come altro dirlo, tipo i gatti quando sono in amore. Allora io gli avevo detto, Va be’, cerca di fare quello che puoi, e lui, Grazie grazie, vedrai vedrai. Passato un mesetto era arrivata l’estate e a me era venuto in mente che in agosto avrei potuto far dare un’imbiancata a tutto il locale, magazzino compreso. A chi dirlo se non al Matita? Col lavoro mi avrebbe pagato il debito e paceamen. Cosí ero andato a cercarlo a casa per avere la bella sorpresa di sentirmi dire da una vicina che il signor Matita e signora erano andati al mare, ma non sapeva dove. Dove non mi interessa, avevo risposto io. Ma quando rientrava sí. Gesucristo, non ero piú riuscito a dormire fino a che quello non era tornato, ero nervoso come una biscia. In piú mia moglie continuava a chiedermi cos’avessi e io niente niente, mi giravano i coglioni ad ammettere che mi ero fatto prendere per il culo da uno come il Matita. Quando il giorno era arrivato mi ero messo di guardia sotto casa del deficiente. Avevo visto spuntare la sua 127, mi ero sputato sulle mani e non l’avevo nemmeno lasciato scendere da quella lamiera. La matita all’orecchio non ce l’aveva, si vede che al mare non gli serviva, comunque gli avevo fatto presente che, se nel giro di un paio di giorni non saldava tutto, me ne procuravo una io e gliela infilavo dove sapeva lui. La moglie aveva chiesto che conto e io avevo tirato fuori il biglietto. Questo! La mattina dopo era arrivata lei a pagare e a chiedere scusa. Scusa sí! Ma da quella volta basta credito. Per colpa di qualcuno non si fa credito a nessuno. Cosí avevo imparato a non dare retta ai piangina.</p>

    <p>L’Alice era andata avanti a piangere ancora per qualche sera, a cena. Io entravo e lei apriva il rubinetto, muta, smorta, la testa china. Io zitto, tanto sapevo perché. Mia moglie a un certo punto mi aveva detto che ero senza cuore. Senza cuore, però con un portafoglio bello pieno, e non l’avevo mai vista piangere quando si apriva sotto i suoi occhi. Lei aveva ribattuto che i soldi non erano tutto nella vita. Va bene, avevo detto io, i due fringuelli volevano giocare a due cuori e una capanna? La capanna (vera neh? mica che andassero a pensare a chissà cosa) gliela regalavo io al maestrino col cappello e alla sua sposa. Se poi voleva andarci anche lei, avevo detto a mia moglie. O magari preferiva fare il cambio con me, alzarsi lei alle sei del mattino per preparare l’apertura della ferramenta. Mia moglie aveva rimbeccato che lei il suo lavoro ce l’aveva già, lí in casa. Ecco, avevo detto io, bene brava, e se voleva continuare a tenerselo e stare in quella casa, che la smettesse di rompere i coglioni! Scene dell’altro mondo. Per niente, alla fine dei conti. Sí, va be’, per qualche giorno c’era stato silenzio quasi fosse morto il gatto. Mia moglie si muoveva col naso per aria, come se sotto una certa quota ci fosse cattivo odore. L’Alice aveva tenuto la piva, faccia da tragedia, mangiava con gli occhi bassi neanche fosse al refettorio dell’infanzia abbandonata fino a quando, piú o meno a una settimana dalle prime lacrime, era arrivato il giorno del cappello, quello che il maestrino aveva dimenticato di portarsi via.</p>

    <p>L’aveva trovato mia moglie mentre faceva un po’ di pulizie. Dall’attaccapanni era scivolato giú, dietro una cassapanca. Cosa farne? Sulle prime aveva pensato di buttarlo via e morta lí. Poi aveva pensato che un cappello era pur sempre un cappello, con quello che guadagnavano i maestri… Poi aveva pensato che magari, se l’avesse visto, all’Alice sarebbero tornate le nostalgie e le lacrime. Poi aveva pensato che, in fondo, quel maestrino lo vedeva tutte le mattine, quindi, cappello piú cappello meno, non cambiava niente. Perciò lo aveva rimesso sull’attaccapanni, e succedesse quello che doveva. Era successo che il cappello era rimasto lí per un mese buono a prendere polvere e infine era stata proprio l’Alice a chiedere di chi fosse e se poteva usarlo lei che si voleva vestire da maschio a carnevale. Capito le lacrime?</p>

    <p>Era stato proprio a carnevale che l’Alice ne aveva trovato un altro.</p>

    <p>Per me era di quelli là, altra sponda. Li avevo sempre beccati al volo. Avevo avuto un compagno di classe cosí, una volta io e i miei soci glielo avevamo tirato fuori e gli avevamo legato intorno un fiocchetto rosa. Poi lui aveva pianto e noi eravamo finiti dal preside, tutti sospesi per una bella settimana. Ma a parte questo. Il nuovo moroso lí suonava, la tromba. L’Alice l’aveva beccato alla festa, con la sua orchestrina. Era il suo lavoro, aveva spiegato la sera in cui l’Alice ce l’aveva presentato. Cioè andava in giro per locali a far ballare quelli che non erano ancora abbastanza stanchi della giornata. Si alzavano dei bei soldini, aveva anche aggiunto. Sarà, avevo pensato io. Però era di quelli là. L’avevo detto subito a mia moglie dopo che i due erano usciti. È bello, aveva risposto lei. Tutti i ginetta sono belli, le avevo fatto notare. Ma va’, mi aveva condito lei. A suo giudizio dicevo cosí solo perché aveva una camicia a fiori e un paio di anelli alle dita. Non è che ero un po’ geloso?, aveva insinuato. Geloso di uno dell’altra sponda? Lei allora mi aveva pregato di non fare scene come la volta del maestrino, che li tenessi per me quei pensieri. Tanto se non l’ha capito lo capirà, avevo chiuso. E infatti una bella sera.</p>

    <p>Saranno state le due di notte. Io e mia moglie eravamo a letto, ancora svegli. Lei era proprio sveglia sveglia, sdraiata ma con gli occhi aperti sul soffitto dove le luci delle macchine che passavano in strada facevano giochetti che sembravano le ombre cinesi. Io invece ero sdraiato sul fianco, a occhi chiusi, ma non riuscivo a dormire e tra me tiravo porconi a raffica all’indirizzo di quella cretina dell’Alice, che non si sapeva mai a che ora rientrava da che aveva cominciato a uscire col tromba tutte le sere. Ormai la faccenda andava avanti da un po’ e perfino mia moglie, benché continuasse a sostenere che quello lí non fosse dell’altra sponda, non era proprio contenta dell’andazzo. Anche perché all’Alice era venuta una faccia da mal di reni e al mattino, piú del caffellatte, sembrava che avesse bisogno di una trasfusione di sangue. In piú aveva preso a parlar male della scuola. I bambini erano tutti deficienti, per quei quattro soldi che prendeva non valeva la pena impegnarsi, dei suoi allievi non uno sarebbe riuscito a combinare qualcosa di buono nella vita, tutti deficienti appunto, figli di deficienti. Una volta, poi, era capitato che mia moglie si fosse alzata per andare a dirle qualcosa, che insomma non si poteva fare sempre cosí tardi eccetera. Uuuh! Era venuto fuori un casino dell’accidenti, una litigata che si erano spaventati perfino i chiodi della ferramenta, con l’Alice che s’era messa a gridare, Sono grande abbastanza, vado via di casa. Io mi ero tenuto perché sennò l’avrei accompagnata di persona in strada a suon di sberle; mia moglie, invece, era rientrata in camera piangendo e da allora nessuno piú aveva osato muoversi. Tornando a quella notte, non riuscivamo a dormire mia moglie e io, nonostante l’ora. Poi l’Alice era rientrata e singhiozzava che la sentivano anche in paradiso. Allora mia moglie aveva detto che andava a controllare, perché la macchina non aveva fatto i soliti giochi cinesi sul soffitto. Mi spiego.</p>

    <p>Quando il tromba la riaccompagnava si fermava fino a che l’Alice non era sulla soglia di casa, poi la salutava con un paio di colpi di abbaglianti che si riverberavano sul soffitto. Per noi significava che l’Alice era arrivata e potevamo finalmente dormire. Quella volta, però, nessun riverbero, e in piú l’Alice piangeva. Mia moglie era scattata per vedere cosa fosse successo. Io avevo creduto di saperlo. Cioè che, alla fine, l’Alice aveva capito con chi aveva a che fare e adesso piangeva per la delusione, perché da un moroso cosí non poteva cavarne niente. Solo che, va bene piangere, ma dopo una mezz’oretta, visto che mia moglie non tornava a letto, mi ero alzato anch’io. Entrando in cucina avevo sentito nell’aria odore di camomilla. Avevo chiesto a mia moglie se l’Alice non stesse bene. Per tutta risposta lei mi aveva detto, Ma si può una roba del genere? Mi aveva spiegato che non c’erano stati giochi cinesi sul soffitto perché nostra figlia era tornata a casa a piedi. Come mai e da dove ancora non si sapeva, dato che l’Alice aveva il pianto disperato e per il momento non riusciva a parlare. Ma dopo un’altra mezz’ora e una tazza di camomilla s’era chiarita ogni cosa. Soprattutto che il tromba non era altro che un verme, proprio come quello che si infila sull’amo per far abboccare il pesce.</p>

    <p>Siccome era bello, le ragazze gli giravano intorno. Poi, però, a un certo punto, succedeva come la sera in questione. Il tromba aveva detto all’Alice che lui non poteva portarla a casa, ci avrebbe pensato il collega che suonava il clarinetto. Il quale, al primo pezzo di strada buia, s’era fermato e aveva tentato di farlo suonare a lei il clarinetto, se ci siamo capiti. L’Alice aveva lottato un po’, il clarinetto aveva capito che era inutile insistere, l’aveva mandata a quel paese e fatta scendere dalla macchina. Cosí lei aveva dovuto tornare a casa a piedi, che saran stati tre o quattro chilometri buoni. Dopo che l’Alice aveva finalmente raccontato tutto, mia moglie aveva detto che bisognava denunciare. Io ero rimasto un attimo cosí. Poi glielo avevo chiesto. Denunciare chi? Il tromba, l’Alice o il clarinetto? Lei aveva provato a rispondere qualcosa, ma io le avevo detto, Sta’ zitta, per favore! Perché tanto valeva allora fare dei bei manifesti con su scritta tutta la storia dell’Alice che per un po’ era uscita con uno dell’altra sponda senza capirlo e una notte s’era fermata in macchina con il clarinetto, senza però cedere. Sí, certo, come no, già la sentivo la gente, dicono tutte cosí. Se voleva che l’Alice finisse sulla bocca del paese, andare per avvocati era la scelta migliore. Chiaro o no? L’Alice a quel punto aveva riaperto i rubinetti e a me era venuto il sospetto che magari non ce l’avesse contata proprio giusta. Mi era venuto in bocca il sapore ferruginoso delle cose che vendevo. Mia moglie mi aveva chiesto, Allora cosa facciamo? Io le avevo risposto che andavo a dormire perché di lí a due ore, massimo tre, dovevo alzarmi per aprire la ferramenta. S’era messa a piangere anche lei, piangi tu che piango anch’io, come al solito, e dopo una mezz’oretta era venuta a letto. L’Alice… Be’, dopo qualche settimana la faccia del mal di reni le era passata e i suoi allievi avevano ricominciato a non essere piú cosí deficienti. E poi, passati un paio di mesi, era finalmente arrivato quello giusto. In macchina.</p>

    <p>Bella macchina, della ditta Ferfort, chiodi, viti e robe varie. Un rappresentante nuovo di pacca, giacca, cravatta e tutto il resto. Gli avevo chiesto che fine aveva fatto quello solito e lui aveva risposto, Largo ai giovani. Giusto. Che fosse uno solido l’avevo capito al volo. Avevo anche buttato un occhio alle mani, se mai avesse la fede, ma non voleva dire: tipi cosí, se anche erano sposati, mica lo dicevano, se c’era da beccare, tac!, come i marinai. Tanto per fare conoscenza gli avevo chiesto se fosse nuovo del mestiere. Mi aveva risposto che il padrone, il Ferfort come l’avevo sempre chiamato io, era stato suo padrino di battesimo per via che sua mamma era una cugina di terza. Cugina del padrone, s’intende. E lui adesso stava facendo il giro dei clienti per conoscerli. Bell’ambiente, bella ferramenta, aveva detto, cosí belle e grandi ne aveva viste poche. Ma lo sapeva già, glielo avevano detto. Chi?, avevo chiesto io. Il Ferfort, aveva risposto lui. Be’, a me, sapere che il Ferfort parlava bene della mia ferramenta mi aveva fatto diventare rosso. Magari erano anche balle, magari il solido quelle parole se le era inventate all’istante, tanto per lisciarmi un po’. Comunque ero rosso fino alle orecchie e guardandomi in giro era come se vedessi la ferramenta per la prima volta, proprio grande e bella. Ci sono dentro anni e anni di lavoro, avevo risposto. Poi il solido era andato sul pratico. Dài, aveva detto, vogliamo parlare di affari? Dopo gli affari mi aveva chiesto se potevo indicargli un buon posto dove mangiare, era nuovo in quelle lande desolate, e giú una bella risata. A me le parole erano scappate fuori da sole. A casa mia! Ma no, ma sí, andata! Era stato cosí che l’Alice e il solido si erano conosciuti. E non ti va a succedere che dopo mangiato quello dà un passaggio all’Alice che deve tornare a scuola? Tanto sono di strada, aveva detto. Due sere dopo l’Alice doveva uscire, e mia moglie le aveva chiesto con chi. L’Alice aveva risposto, Con quello. Ce l’avrà bene un nome no?, aveva chiesto mia moglie. Ah già, aveva risposto l’Alice: Anselmo.</p>

    <p>A rovinarmi l’umore mia moglie non la batteva nessuno. Ero andato alla finestra per guardare l’Anselmo che caricava l’Alice e partiva sgommando con la macchina della ditta, che probabilmente non poteva usare per i fatti suoi ma tanto facevano tutti cosí. C’era ancora nell’aria l’odore di bruciato della sgommata. Mia moglie, Quell’Anselmo lí… Io, Quell’Anselmo lí cosa? Lei, Mah! Io, Mah cosa? Dico, era la maniera di parlare quella? Se aveva da dire qualcosa, la dicesse, senza troppi mah e bo’. E poi era cosí brava che gli aveva fatto la radiografia in un’ora che era stato lí a mangiare, gli aveva preso le misure e adesso sapeva vita morte e miracoli? Anche tu l’hai visto solo un’ora, aveva ribattuto mia moglie. S’era già dimenticata la storia del tromba?, avevo chiesto io. Glielo avevo detto subito o no che era uno dell’altra sponda? Quello lí, invece, quell’Anselmo mah e bo’, era uno solido. A meno che lei non preferisse i tipi che suonavano la trombetta e caricavano le donne giusto per passarle agli amici. Mia moglie, Ma è la maniera di parlare di tua figlia? Ben appunto, avevo risposto. Ben appunto perché era mia figlia volevo che andasse a finire nelle mani di uno che lavorava, e normale, se mi spiegavo. Ecco, aveva rimbeccato lei, per me bastava che uno avesse a che fare con chiodi e viti ed ero contento. Non mi preoccupavo che l’Alice fosse una maestrina e magari tra i due non ci potesse essere dialogo. A me era venuto in mente quello che il clarinetto doveva aver fatto all’Alice quella sera e mi era scappato da ridere. Ridi, ridi, aveva detto mia moglie, che ride bene chi ride ultimo. Ma intanto l’Alice aveva continuato a uscire con l’Anselmo fino a che era finita come doveva. Matrimonio, cos’altro? E quel giorno mia moglie aveva pianto e aveva detto che non sapeva se fosse per la felicità o per il dispiacere, perché in fin dei conti era la sua unica figlia che andava via. Magari. Perché poi l’Alice aveva cominciato a stare da noi ancora piú spesso.</p>

    <p>Punto primo, l’Anselmo non voleva che sua moglie lavorasse, questione di dignità. Tanto piú che guadagnava quattro soldi. L’Alice aveva obbedito. Punto secondo, adesso aveva una casa da tenere in ordine. Finiti i punti. Ma il punto vero era che, per mantenere la moglie che non lavorava, la casa (i soldi per comprarla li avevo tirati fuori io, ma almeno le spese erano a carico suo) eccetera, l’Anselmo doveva darsi parecchio da fare. Neanche in viaggio di nozze erano andati, i due. Rinviato, aveva detto lo sposo, fino a quando non avessero avuto i dindini perché fosse come Dio comanda. Totale, secondo quanto mia moglie mi aveva detto a qualche mese dalle nozze, erano piú i giorni che l’Anselmo non tornava neanche per cena, lasciando l’Alice a spolverare dove non c’era polvere, a guardare la televisione (sui libri non riusciva a concentrarsi), o impalata davanti alla finestra a guardare le macchine che passavano giú in strada. Cosí aveva preso l’abitudine di venire da noi, tanto abitava a qualche centinaio di metri, per avere un po’ di compagnia, e a un bel momento era diventata fissa a mezzogiorno e tante volte anche alla sera. Ue’, lo so che era sempre mia figlia. Ma una sera mi era scappata di bocca la domanda; ovvio che l’Alice non c’era perché per una volta l’Anselmo doveva essere rientrato per cena. Insomma, avevo chiesto, com’è che quella lí sta piú qui da noi che non a casa sua? Quella lí è tua figlia, aveva risposto secca secca mia moglie. Poi, senza darmi tempo di ribattere, E io l’avevo detto che quell’Anselmo lí… Ossignore, ancora con la solita menata! Quell’Anselmo lí cosa? Mia moglie aveva risposto che l’Alice non s’era sposata per fare la vedova bianca, e nemmeno per fare la cameriera di uno che non aveva orari. Ma per mettere su una famiglia!, aveva gridato col braccio levato come se fosse il prete sul pulpito. Io, zitto. Ma le avrei detto di guardarsi in casa sua il bel risultato della famiglia. Perché nel frattempo avevo il mio daffare con il secondo, l’Alberto, mentre sul terzo, settimino, Ercole detto Ercolino, ero ancora in attesa di vedere gli sviluppi. Ma torneremo sul discorso. Intanto, riguardo all’Alice, ci avevo pensato io. E un giorno che l’Anselmo era passato dalla ferramenta per l’ordine gli avevo parlato chiaro. Quando le donne cominciano a battere la matta bisogna metterci un figlio nella pancia. Capito? Cosí si calmano, loro e anche le nonne. Capito o no? L’Anselmo aveva detto che, stando cosí le cose, a lui cosa gli costava? Insomma, tac! E dopo anche l’Alice aveva avuto il suo bel daffare. Anzi sembrava che c’avesse tutto lei sulle spalle; lei la prima al mondo a restare incinta e a partorire. E mia moglie la prima al mondo a diventare nonna. Durante la gravidanza all’Alice era venuta una faccia bolsa con due occhi che sembravano voler saltar fuori dalle orbite. Non l’ho mai detto a nessuno, ma a me faceva impressione guardarla. Mi faceva l’effetto di quelle lumache senza guscio che arrivavano nel pezzettino di prato dietro la ferramenta quando c’era umido. Mi ero costruito un bastone con un punteruolo, c’avevo un gusto a infilzarle una dopo l’altra. Ma questo a monte. Piuttosto pensavo all’Anselmo, che doveva avere davanti quella faccia lí quando tornava a casa, chissà se anche a lui venivano in mente le lumache. In ogni caso aveva continuato a vederla poco, a stare fuori sempre piú spesso. Logico, perché di lí a un po’ avrebbe avuto anche un figlio da mantenere, no? E comunque non erano affari miei, c’avevo già fin troppi pensieri, compreso quello dell’Alberto, il secondogenito.</p>

    <p class="new-part">Una testa di cazzo. Lo dicono che a volte i maschi giovani sono cosí. L’esatto contrario della maestrina che intanto aveva il pancione. Voglia di studiare, niente. Voglia di lavorare, ancora meno. Voglia di fare l’asino, fin troppa.</p>

    <p>Ma una roba per volta.</p>

    <p>La scuola. Dopo la terza media, che tanto promuovevano anche i banchi e la lavagna, l’Alberto aveva scelto l’istituto tennico. Proprio, <span class="all-small-caps">TENNICO</span>. Io lo vedevo già in ferramenta a darmi una mano, ma mia moglie niente. Se voleva studiare bisognava lasciarglielo fare. Io lo sapevo che invece non aveva voglia di venire in ferramenta con me. Però, comunque, va be’, mi ero arreso all’idea che studiasse. Istituto tennico quindi. Perito chimico, tessile, industriale, elettrico, meccanico o sailsignore cosa, non ricordo nemmeno piú quale avesse scelto. Era andato a caso, tanto non aveva mai aperto un libro tranne uno, libretto però, quello delle comunicazioni a casa. Svogliato, disobbediente, villano, assente spesso, spessissimo, sospeso… Io avevo sopportato per un po’, la scuola era obbligatoria fino a un certo punto, dopo basta. Dopo diventava solo una bella scusa per fare il Michelazzo. Anch’io ne avevo fatta poca di scuola. Quell’altra però sí, tutta, la scuola di vita. Comunque, per quieto vivere, avevo chiuso un occhio, anzi due, con mia moglie da una parte che diceva, Vedrai, anche se perde un anno in fondo… in fondo un anno cos’è, e dall’altra la maestrina che mi spiegava che era tutta questione di maturazione, lo aveva letto in un libro, quando ancora leggeva, che i maschi maturano sempre un po’ dopo le femmine. D’accordo allora, che andasse, mi viene da ridere a dirlo!, che andasse avanti a studiare e a portare a casa note e voti che ci sarebbero voluti i numeri negativi, se li avessero usati. Ma sulle altre cose che aveva combinato, nessuna pietà, zitte donne. Come la guida senza patente.</p>

    <p>Era successo una domenica di luglio, un caldo che sudavano anche le viti. Io e mia moglie dovevamo andare al matrimonio di un figlio di sua sorella. L’Ercolino, che all’epoca aveva dieci anni, l’avevamo affidato all’Alice; l’Alberto, invece, che era stato appena bocciato, aveva detto che stava in casa, magari faceva un giretto con i suoi amici nel pomeriggio. Mia moglie era salita in macchina già con la piva per via del vestito. Non il suo, il mio. Avrebbe voluto che ne comperassi uno nuovo, per non fare figure con gli altri invitati. Immaginarsi, io andare per negozi, prova qua, prova là. Avevo detto che quello buono, l’unico, andava bene e morta lí. Piú o meno. La giacca mi tirava un po’ sotto le ascelle, quando muovevo le braccia sembrava che qualche punto stesse per mollare. I pantaloni invece erano un po’ corti, secondo mia moglie. Sta’ a vedere che ero diventato grande! È la pancia, aveva detto lei. Ma che pancia e pancia! Appena partiti però avevo dovuto slacciarli, i pantaloni, perché seduto mi stringevano troppo. Mia moglie allora aveva detto, Visto che non ci stai piú dentro, che dovevi comperarne uno nuovo? Sí, avevo risposto io, per fare la tua figura che mi sembri Scaramacai. S’era offesa ed era rimasta zitta per tutto il viaggio, col caldo e l’odore di letame dei campi che entrava dai finestrini. Il matrimonio era andato via liscio nel senso che mia moglie s’era subito appiccicata alla sorella e, cicip e ciciap, non avevano fatto altro che chiacchierare, anche in chiesa. Io invece mi ero infilato nella compagnia di quelli che bevono, cosí alla fine ero tornato a casa un po’ imballato. Una bella dormita e, zac!, all’alba ero fresco come una rosa. E a metà mattina non ti viene a succedere che in ferramenta mi entra il vigile! In paese lo chiamavano tutti Sartana perché gli piaceva darsi le arie dello sceriffo e tenere sempre gli occhiali da sole. Sette, otto clienti che aspettano di essere serviti e quello arriva al banco col passo del pistolero, senza riguardo per i presenti che hanno fretta perché è tutta gente che lavora, non passa il tempo a controllare se hai una gomma sul marciapiede o il disco orario non è preciso al minuto. Pollici infilati nella cintura, mi fa, Te lo dico una volta sola, se becco ancora tuo figlio in giro con la moto senza patente la paga cara. Io sono venuto giú dalle nuvole, mi sono imparpagliato, sono riuscito a dire solo, Ma… Lui ha alzato l’indice, Uomo avvisato…, ha detto, poi è uscito nel silenzio generale, che mancavano solo il nitrito di un cavallo e la colonna sonora per sembrare un film. Dopo i clienti hanno ripreso a ordinare la merce, ma a bassa voce per via di quello che era successo. Mezzogiorno non arrivava piú. Nemmeno un cliente è entrato da quel momento, che almeno il tempo mi sarebbe passato piú svelto. Quando è scoccata l’ora sono filato di sopra. Sí, sopra, perché avevo casa e bottega, forse s’era già capito. Comunque, filo di sopra, in casa, è già pronto in tavola, mia moglie è in cucina, l’Ercolino è seduto a terra, borbotta tra sé spostando un tappo di bottiglia da una piastrella all’altra, l’Alberto è già seduto e sta sbocconcellando un po’ di pane. Insomma, gli arrivo da dietro e gli prendo l’orecchio. Cos’hai fatto ieri? Lui, Niente. Tiravo e gridavo, Cos’hai fatto ieri? Lui, Ancora, niente! Giuro che ero pronto a staccarglielo, quell’orecchio. Mia moglie, a sentir gridare, esce dalla cucina con la zuppiera in mano e a vedere la scena la lascia andare in terra. L’Ercolino a sentire il rumore si mette a piangere come un disperato. Io ho fatto un salto indietro, ma sempre con l’orecchio tra le dita, tanto che ho sentito una specie di <em>trac</em>, come se si stesse rompendo. Allora l’Alberto deve aver capito che glielo staccavo davvero, se non parlava, e ha detto, Solo un giretto. Bon. Dove, quando, come e perché?</p>

    <p>Aveva preso il Vespone 150 per fare un giretto coi suoi amici, tre o quattro deficienti che avevano dei motorini scarburati. Avevano battuto un po’ le strade di campagna, poi avevano fatto il rodeo nella piazza del paese, le impennate, le sgasate, le derapate, quelle cose lí, rompendo i coglioni all’universo mondo col rumore che facevano. Mentre la gente chiusa in casa per via del caldo riposava o si faceva gli affari suoi, loro si inebriavano col casino, e l’Alberto davanti a tutti a guidare il branco visto che aveva il motore piú potente. Fino a quando da una vietta laterale era sbucato il Sartana proprio mentre loro facevano l’ennesimo giro della piazza e già qualcuno alla finestra gridava di smetterla. Silenzio di tomba, motorini spenti tranne il <em>ron ron</em> del Vespone perché l’Alberto aveva messo dentro la prima ed era scattato via, verso casa. Il vigile era rimasto lí a guardarlo, era a piedi, mica poteva inseguirlo. Ma tanto non aveva bisogno di chiedere chi fosse, non siamo mica a Roma. Forse, visto che le volte che era venuto in ferramenta non gli avevo mai fatto sconti né regalato qualcosa, aveva ben pensato che adesso poteva vendicarsi cosí, farmi fare la figura del genitore che non bada ai propri figli. La pasta era tutta per terra, l’Ercolino aveva il singulto, l’Alberto un orecchio rosso come la cresta di un gallo. A me la fame era passata. Torno giú, avevo detto. Ue’, alla sera l’orecchio dell’Alberto era ancora rosso. Cosí aveva sentito meglio quello che gli avevo detto, cioè che dal giorno dopo veniva qualche ora con me in ferramenta. Magari la voglia di fare il bigolo a scuola o con i suoi amici gli sarebbe passata. Magari.</p>

    <p>L’Alice in quel periodo era ancora una sposina felice. Mia moglie le telefonava un paio di volte al giorno per sentire come stava. Dico, visto che abitava a nemmeno mezzo chilometro non poteva fare quattro passi e vedere di persona? Quando glielo avevo fatto notare mi aveva risposto se avevo paura della bolletta del telefono. Magari, visto che anche quella la pagavo io. Ma per lei era questione che i freschi sposi nei primi tempi andavano lasciati tranquilli perché dovevano abituarsi a un sacco di cose nuove. Si vede, mi aveva detto, che non mi ricordavo i primi tempi nostri quando a metà mattina o a metà pomeriggio o a qualunque ora, una, due o anche tre volte al giorno chiudevo la ferramenta e comparivo in casa per… se ci siamo capiti. Chiuso il discorso. L’Ercolino invece era ancora un mistero. Stava zitto, giocava coi tappi o guardava dalla finestra per delle mezz’ore, sembrava di non averlo in casa. Di tanto in tanto mi fermavo a fissarlo e pensavo a cosa ne sarebbe venuto fuori. L’ho detto che era nato settimino, e la cosa mi preoccupava un po’: era magro magro anche se mangiava tutto quello che gli mettevamo nel piatto, basso di statura, tanto che la maestra l’aveva sempre sistemato in prima fila sia in classe sia quando uscivano per partecipare alla festa degli alberi o all’anniversario della vittoria. In fin dei conti, però, tempo per crescere ne aveva in abbondanza. Io dovevo pensare a mettere in riga l’Alberto e cosí, detto fatto, me l’ero portato in ferramenta, non si poteva mai dire, magari stando lí, imparando nomi e prezzi dei vari articoli, gli veniva la vocazione.</p>

    <p>Una cosa l’aveva imparata subito, a fregarmi i soldi.</p>

    <p>Era successo che avevo fatto un ordine bello grande, sacchi di gesso, qualche quintale. Avevo approfittato di un’occasione, certi sconti di un grossista che chiudeva per l’inventario e rinnovava il capannone. L’autista che aveva effettuato la consegna aveva detto che lo pagavano per guidare il camion, non per scaricare e caricare, o viceversa, quindi era rimasto lí a guardare sia noi sia l’orologio, precisando che aveva fretta, in giornata aveva un altro carico da consegnare, meglio se ci davamo una mossa. Meno male che c’era l’Alberto, se no non so come avrei fatto. Già a mezzogiorno, quando tutti quei sacchi erano impignati sul marciapiede davanti alla ferramenta, perché non c’era altro posto dove metterli, avevo cominciato a sentire certi <em>scric scroc</em> che non promettevano niente di buono. Siamo lí che mangiamo qualcosa al volo e sento suonare il campanello di casa. Non c’era lí sotto quel rompicoglioni del Sartana a dirmi che quella era occupazione abusiva del suolo pubblico? Io avrei voluto rispondergli che non potevo mica mettermeli in tasca tutti quei sacchi di gesso o che se voleva darci una mano lui a sistemarli ben venga, invece gli avevo detto che era solo una questione di ore, entro sera sarebbero spariti. E lui, va be’, aveva tirato su un attimo gli occhiali da sole, sarebbe passato a controllare. Il mangiare mi era rimasto sullo stomaco, all’Alberto avevo detto di sbrigarsi e il bel risultato era stato che a metà pomeriggio, quando quasi tutti i sacchi erano giú nel magazzino, l’Alberto aveva dovuto accompagnarmi di sopra perché ero rimasto piegato in due come uno pronto a prenderlo in quel posto. Ero combinato come un angolo retto, giusto no?, che a stare seduto quasi toccavo il piano del tavolo con la punta del naso. L’unica era stata mettermi a letto e sentirmi dire dal dottore, prima volta che lo vedevo in casa mia, che non avevo piú vent’anni, che certi sforzi bibí e bibà e che insomma adesso punture e sette, almeno sette, giorni di riposo assoluto. E la ferramenta? Chiuderla? Con sulla porta un cartello «Chiuso per malattia»? Tanto per far parlare la gente? Nemmeno per idea. La ferramenta d’estate è piú preziosa del fornaio perché la gente che sta a casa in ferie ne approfitta per fare lavoretti domestici, imbiancare, riparare eccetera. Fosse stato inverno, quando chiudevo una decina di giorni giusto per fare l’inventario, passi. Ma d’estate, no. C’era l’Alberto, avrebbe pensato lui a tenerla aperta e per qualunque cosa c’ero anch’io, mica ero ancora morto. Chiaro?</p>

    <p>Uno non si immagina la quantità di articoli che ci sono in una ferramenta degna di questo nome, com’era la mia. Magari pensa che entra il cliente, dice voglio cento chiodi cosí e cosà e tu glieli dài. Se ce li hai però! Intendo che bisogna tenere una specie di registro di quello che esce per rifornirsi e non restare senza, perché un cliente che non trova quello di cui ha bisogno è un cliente perso. Era stata la prima raccomandazione che avevo fatto all’Alberto, segnare tutto per bene e alla sera portarmi su il registro. Con quello mi era facile calcolare l’incasso, i conti li facevo a memoria e già dopo un paio di giorni mi ero accorto che non tornavano. Mancava qualcosina, mica tanto, roba che dopo averlo detto a mia moglie lei mi aveva risposto che magari era perché l’Alberto non era abituato a stare solo al banco, coi clienti che andavano e venivano, che avevano fretta. Facile confondersi per uno alle prime armi. Poteva essere, mica pretendevo che mio figlio fosse già un esperto, e avevo chiuso un occhio. Però l’avevo riaperto dopo i sette giorni di cura, tornato giú in ferramenta, la schiena ancora un po’ <em>cric croc</em>, ma meglio qualche doloretto che stare in casa a sentire le telefonate di mia moglie con l’Alice, i sospiri che faceva, ciao lei, ciao l’altra come se stessero giocando a ping pong, che ci volevano dieci minuti per salutarsi. Quando alla sera comunico che dalla mattina riprendo a lavorare, l’Alberto dice che allora lui va al lago con gli amici. Al lago?, faccio io. Che lago e lago! Te stai giú con me, cosí magari ti si raddrizzano i sentimenti e l’anno venturo forse porti a casa qualche sufficienza. Sí, perché fosse dipeso da me l’avrei spedito pure in miniera, ma mia moglie aveva detto che perdere un anno a scuola può capitare a tutti, ad esempio era successo anche al figlio dell’ingegner Salcazzo, non c’era niente di cui vergognarsi, questione di lasciare tempo alla maturazione. L’aveva detto anche la maestrina, no? che i maschi eccetera eccetera.</p>

    <p>Comunque, ho scoperto il sistemino che l’Alberto aveva messo su per fregarmi i soldi una bella mattina mentre stavo trattando con un fornitore nel mio ufficietto. È uno spazio sul fondo della ferramenta tutto a vetri, cosí che anche di là posso tenere sott’occhio il bancone. Quindi sono lí a parlare con il fornitore e ti vedo un cliente che ordina, riceve, paga. E l’Alberto cosa ti fa? Prende i soldi del cliente e se li mette in tasca, ma il resto lo tira fuori dalla cassa. Capito il furbo? Lui non s’era mica accorto che l’avevo sgamato, cosí ho salutato il fornitore, gli sono arrivato dietro bello tranquillo e gli ho mollato un calcio nel culo che l’ha sollevato da terra di una spanna. Mica finita, però. Perché l’Alberto si gira e mi dice, Che cazzo fai? Che cazzo fai a me? Cosí, <em>pam</em>, gli ho sganciato anche uno sganassone e gli ho detto che non si insegna ai gatti ad arrampicare, se magari a scuola gli avevano spiegato cosa voleva dire. Dopo, sua mamma, in casa, gli aveva chiesto cos’era quel coso rosso che aveva in faccia, e lui aveva borbottato che s’era grattato la puntura di una zanzara. L’Alice col suo pancione, che ormai era sempre tra i coglioni, aveva suggerito che, secondo lei, era il segno di una bella sberla. L’Alberto allora aveva alzato la voce, se diceva che era la puntura di una zanzara, porca troia, era quello e basta, e morta lí! Roba che mia moglie aveva detto, Ma Alberto! Io invece ero rimasto zitto. Contento. Bravo Alberto, avevo pensato senza dirlo, è cosí che si fa, se no le donne ti mettono i piedi in testa. Tra uomini i conti si regolano a quattr’occhi. Avevamo mangiato in un silenzio da chiesa e in fretta, come se avessimo paura che qualcuno potesse rubarci il cibo dal piatto. Solo mia moglie a un certo punto aveva chiesto, Si può sapere cos’è successo? Io avevo risposto, No e morta lí. Appena finito, Marsch!, avevo detto all’Alberto, giú con me in ferramenta. E il riposino?, aveva chiesto mia moglie. Fallo te!, avevo risposto. C’avevo tutto un bel discorso per l’Alberto pronto in testa e preferivo non avere tra le balle avvocati difensori. Primo, di ladri in casa non ne volevo. Lui, Ma… Io, Taci. Secondo, nemmeno lazzaroni. Lui, Però… Io, Taci. Perciò, se non metteva la testa a posto, poteva tornare subito di sopra a prendere i suoi stracci e menare le tolle, via, libero di impiccarsi all’albero che gli piaceva di piú. L’Alberto mi aveva guardato, gli avevo chiesto se c’eravamo capiti. No, mi aveva risposto. Allora gli avevo spiegato meglio la musica. Aveva due alternative per continuare a mangiare nel mio stesso piatto: lavorare con me in ferramenta tenendo conto che al primo sgarro calcio in culo e via, oppure ripetere l’anno, concessione che dovevo fare a mia moglie per evitare rogne infinite, ma anche lí al primo voto brutto o alla prima nota calcio in culo e via. L’Alberto aveva risposto, Va bene. Va bene cosa?, avevo chiesto. Gli andava bene studiare. Occhio però!, gli avevo detto. Manco lo sapessi.</p>

    <p>Tempo qualche mese era arrivata a casa una lettera su busta intestata. Due righe firmate dal preside che voleva parlare coi genitori. Mia moglie avrebbe voluto chiedere all’Alberto se ne sapeva il motivo, io le avevo detto, Sta’ buona lí, perché avevo capito che c’era sotto qualcosa di grosso. Zitta quindi, e senza dire niente una bella mattina chiudo la ferramenta, «Torno subito», e io e la mia signora siamo andati alla scuola mentre il pistola era in aula. Be’, dentro l’ufficio del preside, un tipo alto, magro, col pizzetto e gli occhiali scuri che sembrava un cieco di guerra, ci siamo trovati insieme a un’altra coppia di genitori mai visti. Il preside non ci ha nemmeno fatto accomodare, non c’erano le sedie per quattro, ha detto subito che se aveva deciso di convocarci era perché era successa una cosa gravissima, roba da denuncia ai carabinieri, e se non aveva proceduto era solo perché aveva compassione per le famiglie dei due. «Dei due» ovvio che uno era l’Alberto. Era andato avanti a menarla che mai, nella sua scuola, si era verificato un fatto del genere. Va bene, d’accordo, avevo pensato, ma non era mica ora di dire cosa fosse successo? Non so quegli altri due, però io avevo una ferramenta che stava chiusa solo di notte. Cosí avevo chiesto se fosse possibile sapere. E il preside era diventato un po’ rosso in faccia perché, aveva risposto, gli riusciva difficile raccontare il fatto. Ma non è che potevamo stare lí ad aspettare che gli venisse facile, no? Quindi avevo replicato, Ce lo racconti e finiamola. Il preside aveva tossicchiato e aveva detto che i due, l’Alberto e quell’altro, erano stati colti sul fatto dal bidello. E poi? E poi il bidello aveva immediatamente riferito a lui. Va bene, ma cosa? Che i due, aveva concluso il preside, erano stati colti nel cesso dei maschi mentre giocavano alla scherma. Io avevo guardato mia moglie come a chiedere se quel tipo era scemo. La scherma? Il preside s’era tirato il pizzetto e aveva confermato, La scherma, sí, ma con l’affare, se mi spiego, aveva precisato. Che affare?, era sbottata mia moglie. Io intanto avevo pensato, gesucristo! Che affare?, aveva ripetuto mia moglie, e io le avevo fatto segno di stare zitta. Ci siamo capiti, aveva mormorato il preside, è inutile che vada oltre. Un fatto vergognoso, aveva aggiunto, un oltraggio al pudore e all’onorabilità dell’istituto, un atto osceno inammissibile all’interno di un luogo che deve educare al bello e al buono eccetera eccetera. Da quel momento in avanti non avevo piú ascoltato. Le successive parole del preside me le aveva ripetute mia moglie dopo che eravamo usciti. Ci aveva chiesto di prendere provvedimenti, che se no sarebbe toccato a lui farlo. Per conto mio il provvedimento l’avevo già preso. Cioè, con la scuola l’Alberto aveva chiuso. Poi mi era anche toccato spiegare a mia moglie cos’era quella scherma con l’affare che i due deficienti stavano facendo quando li avevano beccati, e lei aveva replicato che era impossibile. Ma che impossibile e impossibile! A casa avevo appena fatto in tempo a dirle di lasciar perdere, all’Alberto ci avrei pensato io quella stessa sera, che era arrivata l’Alice con tanto di pargolo, perché nel frattempo aveva partorito. Aveva chiesto cosa fosse successo, visto che aveva trovato la ferramenta chiusa a quell’ora del giorno. Niente, avevo risposto io. Certe faccende, come ho già detto, è meglio risolverle tra uomini, a quattr’occhi, senza donne in giro a metterci il becco. E quanto all’Ercolino, non aveva ancora l’età per entrarci. Quindi avevo fatto intendere a mia moglie di tenere chiusa la ciabatta pure lei ed ero andato in ferramenta. Con la scusa che dovevo preparare certi ordini urgenti non ero risalito nemmeno per mangiare. Non che non avessi fame, ma ero sicuro che se avessi visto la faccia dell’Alberto non mi sarei tenuto.</p>

    <p>La sera l’Alice era ancora lí, il marito aveva telefonato che faceva tardi per certi affari; notare, l’aveva chiamata a casa mia con la certezza di trovarla, come se la loro fosse una casa di vacanza. Comunque lei era sul divano e stava dando la tetta al pargolo, con l’Ercolino ai suoi piedi che la guardava incantato. L’Alberto aveva l’occhio passo passo, o mia moglie gli aveva anticipato qualcosa oppure aveva annusato che non tirava una buona aria. Mi aveva salutato tutto premuroso e aveva anche aggiunto che mi avrebbe dato volentieri una mano, se avevo altri ordini urgenti da preparare. Sí, bene, gli avevo risposto, dopo cena saremmo tornati giú da basso insieme.</p>

    <p>Avevamo mangiato in un silenzio tale che si era sentito solo il risucchio perché c’era la minestra; mia moglie in quel genere di musica era una vera professionista, produceva un crescendo da applausi, soprattutto quando, siccome col cucchiaio non riusciva piú a raccogliere niente, afferrava il piatto e si versava quel che rimaneva direttamente in gola. L’Alberto aveva continuato a spiarmi da sotto in su, anche l’Alice, da quando il pargolo le si era addormentato in braccio, non mi aveva tolto di dosso nemmeno un minuto quegli occhi che sembravano biglie. Mia moglie era compresa nella sua musica, e forse pensava ancora alla scherma con l’affare. L’Ercolino giocava silenzioso. Finita la minestra avevo lasciato cadere il cucchiaio nel piatto, apposta per fare rumore. Mi avevano guardato tutti, io avevo guardato solo l’Alberto. Non avevo parlato, appena un gesto con la testa, chiaro il messaggio? Giú in ferramenta. Lui s’era alzato, mia moglie l’aveva fissato come se fosse l’ultima volta che lo vedeva. Prima di uscire avevo fatto in tempo a sentire l’Alice che chiedeva a mia moglie cosa fosse successo, ma non so dire se lei le abbia poi raccontato che cosa suo fratello e l’altro cretino erano stati sorpresi a fare nel cesso della scuola.</p>

    <p>Allora, cosa c’è da fare?, mi aveva chiesto l’Alberto con tono giulivo quando eravamo entrati in ferramenta. Adesso te lo spiego, avevo risposto, recitando a mia volta la parte dell’allegrone. Tira un po’ su col naso, gli avevo detto. L’Alberto aveva fatto un’espressione da: che cosa? Tira su, tira su, avevo insistito. Lo sentiva l’odore che c’era lí dentro, l’odore ferruginoso che a volte, quando faceva caldo, mi usciva anche col sudore? Lui aveva risposto sí, anche se magari non era vero, e io, Ecco bravo, meglio che ci fai l’abitudine, perché da oggi in avanti lo sentirai tutti i giorni. In che senso?, aveva chiesto lui. Nel senso che aveva smesso di giocare alla scherma nei cessi della scuola, se ci capivamo. La faccia dell’Alberto era diventata rossa come il minio, c’eravamo capiti. Però, ma… aveva tentato di dire. Niente però e niente ma, l’avevo stoppato, parlo io. Prima roba, i soldi non me li cagava l’asino nella stalla. Punto secondo, se gli piaceva tanto fare un cazzo, doveva nascere in casa di un commendatore. Lí dentro, con l’indice avevo fatto un cerchio nell’aria, avevamo invece il vizio di lavorare, brutto vizio, ma tant’era. I diplomi non li dava via solo la scuola. Potevo darglielo anch’io un bel diploma, di aiutante in ferramenta. Ciò voleva dire che dal giorno dopo si sarebbe alzato con me, ore sei, avrebbe tirato su la clèr, ore sette, avrebbe messo in ordine la ferramenta e, ore otto, dietro il banco fino alla pausa pranzo, ore dodici, quindi riposino e, ore quattordici, riapertura fino alla chiusura, ore diciannove, imprevisti esclusi. Se non gli andava bene, anda, la porta di casa era sempre quella, il mondo era grande. Ma se gli andava bene, e stava alle regole, poteva considerarsi a tutti gli effetti un uomo entrato nel mondo del lavoro, e come qualunque lavoratore avrebbe avuto il diritto a qualche passatempo la domenica. O anche la sera, purché non dimenticasse che la musica non cambiava mica: ore sei in piedi e vai col tango.</p>

    <p>Quando eravamo risaliti in casa mia moglie non aveva nemmeno fatto in tempo ad aprire bocca, l’avevo anticipata. Il signorino ha deciso che la scuola non gli serve, preferisce lavorare in ferramenta, avevo annunciato. Mi ero preparato ad affrontare anche l’Alice, che non perdeva occasione di tirar fuori le solite balle sui libri, l’istruzione eccetera, ma non c’era piú. Anziché dire qualcosa sul mio nuovo apprendista, mia moglie mi aveva comunicato che l’Alice era andata via di fretta dopo che il marito aveva chiamato. Normale, no?, se un marito torna a casa e non ci trova la moglie. Lei aveva scosso la testa. Cosa c’è?, avevo chiesto io. Allora aveva fatto gli occhi grandi perché capissi che non era cosa da dire di fronte all’Alberto. Poi, una volta a letto, era sbottata, Quell’Anselmo lí…</p>

    <p>Ancora?, le avevo risposto. Voleva tornare su quella storia, tirar fuori il maestrino col cappello o il tromba? Cosa c’aveva contro l’Anselmo? Ma lei, di nuovo, Quell’Anselmo lí… Perché non aveva potuto fare a meno di ascoltare la telefonata. Cioè, le risposte che l’Alice aveva dato al marito: una serie di però, ma tu, ma io, e allora, e poi ancora però, ma tu, ma io. Alla fine, quando aveva messo giú la cornetta, le aveva chiesto se c’era qualcosa che non andava, solo che il pargolo si era messo a piangere e l’Alice aveva detto che doveva andare. E mia moglie, Quell’Anselmo lí…</p>

    <p>Per un mesetto piú o meno a partire da quella sera avevo tenuto d’occhio l’Alberto, soprattutto quando navigava vicino alla cassa. Ma non è che gli capitasse tanto spesso, perché la prima cosa che gli avevo spiegato era che per mandare avanti una ferramenta bisognava conoscerla a memoria, e questo sembrava facile solo a chi non aveva idea di quanta roba ci fosse dentro un esercizio del genere. Mica si poteva far aspettare il cliente delle mezz’ore quando entrava e chiedeva questa cosa o quell’altra. Esempio, se uno voleva un cacciavite a stella, tac!, bisognava scattare, sapere dove andare a prenderlo e in un minuto metterglielo sotto il naso. Cosí per chiodi, viti, utensileria elettrica, prodotti chimici e per l’agricoltura, minuteria dei tipi piú vari, reti, fil di ferro e via di seguito. Per un mese l’Alberto aveva passato in rassegna un settore dopo l’altro, anziché i libri di scuola s’era ficcato in testa dove stava una cosa o quell’altra e come si chiamava. Dopo un po’ lo avevo messo alla prova lasciandolo solo al banco e devo dire che non se la cavava mica male; cosí, in pratica, avevo cominciato a fidarmi. Insomma, si sarebbe portati a credere che ormai potevo stare tranquillo col pensiero, dal momento che stavo crescendo un erede degno di me da lasciare in ferramenta quando sarebbe arrivato quel dí. Invece no, perché mia moglie di tanto in tanto tornava fuori con, Quell’Anselmo lí… Finché una bella sera, con l’Alberto a farsi un giro con gli amici e l’Ercolino a letto, mi erano scappati i cavalli. Quell’Anselmo lí cosa?, le avevo chiesto. Aveva altro da dire oppure era solo Quell’Anselmo lí e basta che non significava una mazza di niente! Mia moglie mi aveva sospirato addosso come quando riusciva ad andare di corpo bene, ogni tre quattro giorni in genere, poi mi aveva chiesto, Ma non ti sei accorto che l’Alice da qualche sera non cena piú da noi? Cosa le avreste risposto? Non so voi. Io le ho risposto che mi sembrava la cosa piú naturale del mondo o forse che lei quando noi ci eravamo sposati era andata ancora a casa dei suoi a mangiare? Lei, Sí ma noi mangiavamo tutti assieme, non come l’Alice che, glielo aveva confessato, a volte le toccava mangiare da sola perché l’Anselmo le aveva detto che doveva smetterla di venire da noi, che quando tornava voleva trovarla in casa, anche se era tardi e a volte tardissimo. E aveva addosso un odore. Un odore? Un odore di fumo, anche se non fumava. Si vede che frequenta ambienti fumosi, avevo risposto, uno che faceva il suo lavoro non frequentava negozi di parrucchiere o profumerie, se no sarebbe tornato a casa profumato. Io comunque sono un po’ preoccupata, aveva insistito mia moglie. E te preoccupati, avevo chiuso io. Lei si era offesa e non era piú tornata sull’argomento, anche se ogni tanto la beccavo con l’orecchio rosso rosso, segno che era stata al telefono almeno mezz’ora, e con chi se non l’Alice?</p>

    <p>Va be’, comunque era stato un periodo abbastanza tranquillo e a un certo punto l’Alberto mi aveva chiesto se adesso poteva considerarsi una specie di dipendente della ferramenta. Gli avevo detto sí e lui, bam!, Allora mi toccherebbe anche uno stipendio. Logico, giusto, mi ero detto, e avevo cominciato a sganciare un mese dopo l’altro. Per qualche tempo tutto era sembrato filare via liscio, a parte le volte che l’Alberto andava a fare baracca con gli amici e tornava un po’ torbolo. D’altronde, non si nega un po’ di divertimento a uno che lavora tutto il giorno. E poi, mal di testa o no, alla mattina alle sei era comunque in piedi, come da regolamento. Quanto all’altro, l’Ercolino, era sempre come non averlo in casa, basta tappi di bottiglia, adesso era tutto preso dai compiti e dai libri che prendeva nella biblioteca della scuola. Mia moglie, intanto, continuava a lasciarmi in pace con la storia di Quell’Anselmo lí e io mi guardavo bene dal chiederle che fine avessero fatto le sue preoccupazioni. Però è proprio nel momento in cui uno tira un sospiro di sollievo che gli arriva in testa la stangata. Infatti, una bella sera.</p>

    <p>La bella sera era quella di una giornata in cui era arrivato un camion pieno di ordini. La mia schiena aveva fatto piú di un <em>cric croc</em>, quindi volevo solo cenare e poi a letto, per non ritrovarmi a novanta come l’altra volta. Anche l’Alberto c’aveva l’occhio passo, perché scaricare sacchi di cemento non è come girare le pagine di un libro. Perciò saliamo in casa tutti e due che sembriamo schiavi dell’antico Egitto e cosa ti troviamo? L’Alice seduta a tavola col pargolo in braccio, ma senza il piatto davanti perché aveva già cenato. Ue’, faccio io, Ue’, fa l’Alberto. Poi ancora io, siccome mi sembrava un po’ poco come saluto, Qual buon vento? Ma mia moglie era intervenuta per dire che la cena era pronta sennò si sarebbe raffreddata, meglio mangiare e poi parlare. Avevo subito capito che, se a portare lí l’Alice era stato il vento, non era mica tanto buono, però avevo dato retta al consiglio di mia moglie e c’eravamo seduti a tavola. Il primo a finire era stato l’Ercolino, che mangiava a una velocità spaventosa; pure la quantità di roba che aveva cominciato a buttare giú faceva sgranare gli occhi, sempre il doppio di tutto. Eppure non metteva su un etto che fosse uno. Sempre stato cosí, per questo sin da quando era nato settimino, benché l’avessimo battezzato Ercole per via del nonno di mia moglie, in casa l’avevamo chiamato Ercolino. Comunque, a parte questo, una volta finito era andato in camera sua a leggere. Dopodiché era toccato all’Alberto, che aveva mandato giú gli ultimi due bocconi con gli occhi quasi chiusi e non c’era stato nemmeno bisogno di chiedergli dove stava andando, quando si era alzato da tavola. L’avrei seguito al volo anch’io, ma c’era in ballo ’sta roba che adesso bisognava parlare. Avevo spostato il piatto mezzo pieno e, Allora cosa c’è?, avevo chiesto. L’Alice aveva guardato sua madre come dire parlo io o parli te? Aveva parlato mia moglie, dicendo che l’Alice doveva dire una cosa. Questo l’avevo capito, ma cosa? Allora l’Alice mi aveva guardato.</p>

    <p>Gli occhi dell’Alice non erano mai piú stati gli stessi, dopo la gravidanza. Ora sporgevano neanche fossero sul punto di saltare fuori, una cosa che faceva impressione. Quando poi aveva da dire cose importanti li sporgeva ancora di piú, che veniva la tentazione di andare lí e con un dito spingerli dentro. Proprio come quella sera, mentre diceva che cosí non ce la faceva piú. A me era salito il nervoso perché col sonno che avevo, la schiena che miagolava e se avesse potuto si sarebbe staccata per andare a stendersi per conto suo, avevo capito che la questione sarebbe stata lunga. Non ce la faceva piú a fare cosa, visto che non faceva un cazzo dalla mattina alla sera a parte stare dietro al pargolo? Io l’avevo solo pensato, ma era esattamente quello che l’Alice intendeva. Non ce la faceva piú a stare in casa, sola dalla mattina fino alla sera, e pure un pezzo della notte, circondata dal silenzio a parte i momenti in cui il pargolo frignava, le sembrava di essere una vecchia di cinquant’anni, che per inciso era l’età di mia moglie, e tante volte le veniva da piangere, se pensava a come s’era immaginata la sua vita e come invece era nella realtà. Ecco, aveva detto, cosí non posso andare avanti. Io l’avevo ascoltata facendo palline con la mollica del pane. Poi, E allora? Avevo guardato mia moglie, aveva gli occhi stretti, la faccia di quando sentiva male per un occhio di pernice sul dito del piede. Mi avevano sentito, sí o no? Forse no, perché nessuna delle due rispondeva. Mi ero ripetuto, con piú forza. E allora? Ecco, aveva detto mia moglie, una soluzione ci sarebbe. Ah sí?, avevo chiesto io. Forse l’Alice voleva buttarsi nel fiume, mi era sfuggito nel pensiero, anche se di fiumi lí in giro non ce n’erano. Ma mentre io mi distraevo la soluzione era uscita a mitraglia dalla bocca dell’Alice. Cosa ne dici?, aveva chiesto mia moglie. Di cosa?, avevo chiesto io. Non hai sentito?, aveva chiesto ancora mia moglie. L’Alice era tutta chiazze in faccia, s’era messa una mano davanti agli occhi per coprirli, e meno male. Mia moglie s’era alzata, perché la soluzione andava proferita in piedi. Anche se sposata, l’Alice restava pur sempre nostra figlia, non potevamo permettere che si conciasse cosí. Giuro che se a quel punto se ne fosse di nuovo venuta fuori con la storia di Quell’Anselmo lí, le avrei tirato un piatto. Invece no, aveva detto che alla sua età aveva tutto il diritto di avere una vita con qualche soddisfazione. E se serviva che noi genitori facessimo qualche sacrificio per permetterglielo, era nostro dovere farlo. Vuole soldi?, m’era scappato di bocca. L’Alice aveva risposto con un singhiozzo. Mia moglie, Macché soldi!, storcendo la bocca come a dire ignorante che sei. Vuole la libertà di lavorare, aveva spiegato. Chiaro? Subito, in verità, no. Lo era diventato un quarto d’ora dopo quando ’sta soluzione mi era stata illustrata per bene. Cioè.</p>

    <p>L’Alice prima si era informata: col suo diploma poteva rientrare nel giro delle maestrine del villaggio. Forse non con un posto fisso, ma di sicuro facendo supplenze di qua e di là. Dimenticando del tutto il periodo del tromba, quando le sembrava che tutti i bambini fossero dei deficienti, ripensava agli anni in cui aveva insegnato come a un periodo meraviglioso e si portava dentro la nostalgia. Insomma le sarebbe piaciuto riprendere, tant’è che in certi momenti, a casa, mentre il pargolo dormiva, fingeva di essere in classe e di insegnare questo o quello. Però c’era appunto il problema del pargolo. Eh già, perché se le arrivava una chiamata, magari un po’ lontano o magari lunga, mica poteva portarselo dietro, e men che meno lasciarlo a casa da solo. Quindi, nel caso, avrebbe avuto bisogno di una sponda dove appoggiarlo, il pargolo. A quel punto mia moglie si era fermata, pensando che avessi capito. Avevo capito eccome, ma se sperava che rispondessi, D’accordo, conta su di noi, poteva sognarselo. Tuttavia qualcosa dovevo pur dire. E con l’Anselmo ne hai parlato?, avevo chiesto. Al sentire quel nome mia moglie aveva fatto le labbra a culo di gallina. No, prima di ogni altra cosa voleva sentire il nostro parere.</p>

    <p>Con un pio pio di voce l’Alice era intervenuta dicendo che sapeva di chiederci un bel sacrificio, un impegno che non tutti i nonni sarebbero stati disposti ad accollarsi. Cosí, prima di parlarne al marito e di fare domande alle scuole, aveva preferito discuterne con noi. Aveva concluso dicendo che non voleva una risposta subito. E ci mancherebbe, avevo pensato io. Poi aveva detto che doveva andare. Mia moglie l’aveva accompagnata alla porta e scommetto che le aveva sussurrato di stare tranquilla, tutto sarebbe andato bene, se io avevo qualche dubbio sarebbe stata sua cura farmelo passare.</p>

    <p>Io, intanto, ne avevo approfittato per mettermi a letto. Per quel giorno di pesi ne avevo avuti abbastanza. Di addormentarsi, però, non c’era verso. L’idea dell’Alice non mi piaceva mica, una si prende il dito e poi il braccio e poi via di seguito. Ma mia moglie, potevo scommetterci metà della ferramenta, aveva già deciso per il sí, e lei, se si intestardiva su una cosa, diventava una piaga; mi vedevo già discussioni a non finire, musi e rognate continue. Quando era venuta a letto mi aveva chiesto, Dormi? Sí, le avevo risposto, buonanotte. Ma la mattina dopo, Allora?</p>

    <p>Le avevo risposto che ci dovevo pensare. Lei, A cosa? Pensarci e basta, avevo risposto con una mano sulla schiena per dare l’idea che mi facesse male. In realtà dovevo riflettere sull’Anselmo e sul discorsetto che gli dovevo fare non appena fosse passato per il solito giro degli ordini. Mancavano ancora una quindicina di giorni, avevo tutto il tempo di prepararlo bene, e poi ero sicuro che lui mi avrebbe capito al volo. Di Quell’Anselmo lí mia moglie non aveva compreso niente, come d’altronde non aveva capito mai niente della vita, che non è carezze, coccolette e film d’amore dove vivono tutti felici e contenti. Quell’Anselmo lí era uno solido, della stessa razza del sottoscritto, uno che il fazzoletto lo usava per asciugarsi il sudore della fronte, non le lacrime, e che, ero pronto a scommetterci anche subito, prima o poi sarebbe diventato uno importante nella ditta del Ferfort, basta fare il rappresentante. In quattro e quattr’otto ci saremmo intesi e avremmo sistemato l’Alice e le sue nostalgie.</p>

    <p>Per intanto, nell’attesa, avevo sistemato mia moglie, che era tornata alla carica. Allora, cosa le diciamo all’Alice? Ma dille di sí, avevo risposto. Era un mezzogiorno, eravamo a tavola, l’Alberto aveva chiesto di cosa parlavamo e mia moglie glielo aveva spiegato. Una bella rottura di coglioni, aveva ribattuto lui. Perfettamente d’accordo, avevo pensato io. Non ti permettere, l’aveva ripreso mia moglie. Mi permetto eccome, aveva replicato l’Alberto. Cazzo se gli stava facendo bene lavorare in ferramenta!, avevo pensato.</p>

    <p>Ormai era un piacere vederlo, mi riferisco all’Alberto. Si muoveva fra gli scaffali anche a occhi chiusi, trattava i clienti da pari a pari e tante volte me ne stavo apposta chiuso nel mio ufficietto, quello da cui potevo tenere d’occhio la cassa, a godermi lo spettacolo. Mi veniva un po’ di magone al pensiero che un giorno o l’altro avrei dovuto cedere il trono del tutto, però cosa potevo farci, pure i chiodi arrugginiscono. Mi consolavo col pensiero che il mio dovere l’avevo assolto lasciando, come si dice, la pappa già pronta. All’Alberto, mi riferisco sempre, perché non mi sfiorava nemmeno il pensiero che l’Ercolino ci avrebbe messo anche solo un piede, dentro la ferramenta.</p>

    <p>L’Ercolino era un bel mistero. Andava a scuola, studiava, leggeva, faceva i compiti, parlava poco. Mangiava, ecco. Ostia se mangiava! Mia moglie diceva che, secondo lei, era destinato a fare grandi cose perché tutto quel mangiare lí, anziché in grasso, gli andava in intelligenza, proprio come aveva previsto anche l’Alice. Io dicevo, Vedremo.</p>

    <p>Ma intanto, a proposito dell’Alice. Mia moglie le aveva comunicato la decisione del consiglio di famiglia. Adesso toccava a lei dirlo all’Anselmo. Chissà, diceva mia moglie, come la prenderà Quell’Anselmo lí.</p>

    <p>Ricordo le occhiaie dell’Anselmo la mattina che era entrato in ferramenta per fare gli ordini. Gli ballavano anche un po’ le braghe. Cos’è, era dimagrito? Mi aveva risposto che erano le preoccupazioni, il lavoro, era un momento cosí cosí. Cos’è, avevo ripetuto, per scherzare un po’, il mondo non aveva piú bisogno di viti e di chiodi? Lui aveva tentato di ridere, ma gli era venuta una smorfia. La concorrenza, aveva risposto. Per tenere botta doveva sgamellare dalla mattina alla sera sennò… Be’, qui c’hai sempre un cliente sicuro, uno che non ha mai tradito, gli avevo detto. Non mi sembrava proprio il momento per entrare nell’altro discorso, ma era stato lui a buttar lí la faccenda. Almeno potessi stare tranquillo in casa, aveva detto. Io avevo fatto il fintone. Cosa c’è che non va?, avevo chiesto. L’Alice che batte la matta, aveva risposto, e poi aveva chiesto scusa se parlava di mia figlia in quel modo. Però di fatto era cosí, perché soffiava, sbuffava, lo rimproverava per gli orari, diceva che si sentiva una serva e non una moglie, e addirittura qualche giorno prima era saltata fuori che voleva riprendere a fare la maestra. E il bambino? Lui non si doveva preoccupare, gli aveva risposto, visto che in pratica lo vedeva solo quando dormiva. Eccoci, avevo pensato. Allora sta’ attento, gli avevo detto. Credeva di essere l’unico marito che la moglie rimproverava perché stava poco in casa? Credeva forse che non fosse capitato anche a me? Ma va’? Ma sí! Era successo quando avevo deciso di allargare la ferramenta, di metterci dentro le macchine agricole e tutta una serie di altri impendizi, un’impresa mica da poco che tra conti da tenere, fornitori da contattare e rischi calcolati fino a un certo punto mi aveva tolto anche il sonno. E mia moglie giú a predicare che ero matto, che stavamo tanto bene cosí come stavamo. Che cosa ci mancava?, diceva. Faglielo capire te che a me mi mancava di far diventare ’sta ferramenta un’attività come dio comanda, un posto dove uno che c’ha bisogno di una cosa entra e la trova senza bisogno di andare a cercarla da un’altra parte. Cosí per tapparle la bocca le ho trovato da fare. Ah sí?, mi aveva chiesto l’Anselmo. E cosa? Oh Anselmo!, gli avevo detto, e con la mano mi ero toccato la pancia. Ma l’Ercolino no? L’Ercolino?, era sbottato lui. Certo, avevo confermato. Dopo un po’ di dài e dài, una sera avevo avuto la bella notizia che mia moglie era incinta, e da quel momento in avanti era stato come se la ferramenta e relativi progetti non fossero mai esistiti. Al loro posto le nausee, i vomiti, la stanchezza, le caviglie gonfie e, visto che l’Ercolino era nato gracile, il peso, se piange, se ride, le coliche e la prima parola e i primi passi e via cosí. Intanto, avevo detto all’Anselmo, la ferramenta era diventata quello che io volevo, qui da vedere. L’Anselmo si era tirato su la braga che gli era scappata un po’ giú mentre gli parlavo. Poi aveva fatto il gesto che aveva capito, bon, non una parola di piú, piú niente da dire. Ed eravamo passati a parlare di affari, mi serve questo e quest’altro, pagamento in contanti, sull’unghia. Tre mesi dopo l’Alice era incinta e mia moglie mi aveva detto che non le sembrava il caso di mettere al mondo un secondo figlio con Quell’Anselmo lí per marito.</p>

    <p>L’Alberto, nel frattempo, aveva trovato la morosa. Si chiamava Claudia, aveva due anni piú di lui, era figlia di uno che aveva una concessionaria di macchine in città. Per un po’ ce ne aveva parlato giusto il minimo indispensabile, nome, chi era, dove abitava, e per un bel po’ aveva resistito alle insistenze di mia moglie che voleva conoscerla e gli ripeteva di portarla a cena, una volta o l’altra. Però, anche se c’erano voluti mesi, alla fine aveva ceduto, perché se mia moglie si metteva in testa certe cose, era un martello. E per farla smettere bisognava accontentarla. A dirla tutta ero stato io, una mattina, a prendere da parte l’Alberto e a chiedergli ’sto sacrificio, cosí almeno lei avrebbe smesso di rompere le glorie una sera sí e l’altra pure. Mi aveva risposto serio serio che l’avrebbe fatto solo perché glielo avevo chiesto io. Gli avevo dato una pacca, Bravo!, chissà che fine aveva fatto la testa di cazzo di qualche tempo prima, quando andava a scuola. Però che sia la prima e l’ultima volta, aveva ribattuto lui, non aveva voglia di giocare ai fidanzatini. Gli avevo dato ragione, giovane com’era aveva tutto il diritto di godersela, soprattutto adesso che dalla mattina alla sera si teneva addosso la marsina della ferramenta.</p>

    <p>La sera della cenetta io e l’Alberto eravamo saliti in casa una mezz’oretta prima giusto per darci una lavata e tirarci via l’odore ferruginoso, e avevamo avuto la sorpresa di trovarci l’Alice, che ormai aveva già un bel pancione. L’Anselmo no perché, aveva spiegato l’Alice, le aveva telefonato che sarebbe tornato tardi, quindi di salutare tutti, gli dispiaceva, si vedevano dopo a casa. Mia moglie mi aveva solo guardato con la faccia che faceva quando diceva Quell’Anselmo lí. Non immaginavo che, tempo ventiquattr’ore, non solo me l’avrebbe ripetuto, ma ci avrebbe anche aggiunto, Io te l’avevo detto. Intanto, però, era suonato il campanello e ’sta fantomatica morosa era comparsa sulla soglia.</p>

    <p>Stangona, unghie rosse come il rossetto, profumo che invadeva la casa coprendo quello delle lasagne. Nessuno si aspettava uno spettacolo del genere, perfino l’Ercolino, che ormai stava finendo le medie, era rimasto a bocca aperta. L’Alice, mortificata per lo spettacolo offerto invece da lei, tra gli occhi che schizzavano fuori e il pancione, era corsa in bagno con la scusa della nausea. La Claudia era entrata producendo un suono di tacchi. Un <em>tic tac</em> al cui ritmo mia moglie si era sentita d’improvviso una cameriera. Forse s’aspettava una ragazza che odorava di oratorio, certo non una sventola del genere, e per tutta la durata della cena non aveva fatto altro che chiedere se desideravamo ancora qualcosa per avere la scusa di andare in cucina a riprendersi un po’. Ora, in quanto a desideri l’unica cosa chiara era stata che la Claudia e l’Alberto non vedevano l’ora di finirla il piú in fretta possibile. Cosí le lasagne, uno dei piatti che a mia moglie riusciva meglio, avevano patito un po’ l’atmosfera. Spiego: la Claudia, l’Alice e mia moglie le avevano appena piluccate. La prima perché aveva detto di essere a dieta, l’Alice per via della nausea, mia moglie perché sembrava aspettare il suono del campanello che annunciava l’arrivo della vera morosa dell’Alberto, come se quella lí presente fosse un cartone animato. Per il resto, io avevo spazzolato la mia parte perché avevo fame e l’Alberto la sua perché aveva fretta, mentre l’Ercolino, come al solito, aveva fatto il bis, e la Claudia aveva osservato che le faceva invidia vederlo cosí magro nonostante quello che ingurgitava. Tempo un’ora i due erano scappati via, l’Alice li aveva seguiti qualche minuto dopo, l’Ercolino aveva spazzolato le croste che erano rimaste attaccate alla teglia ed era filato a letto, io e mia moglie eravamo rimasti soli seduti alla tavola ancora apparecchiata. Per una volta le avevo dato una mano a portare via piatti e bicchieri, perdendomi un momento a guardare il tovagliolo dove la Claudia aveva lasciato una traccia di rossetto. Poi, a letto, avevo aspettato che mia moglie parlasse, dicesse qualcosa perché era evidente che quella Claudia lí l’aveva un po’ scioccata. Invece, silenzio. Avevo tentato io di farle dire qualcosa, avevo provato con un, Allora?, cosí, generico. Ma, che dormisse o facesse finta, non aveva detto niente. Va be’, vedremo domani, mi ero detto, e in un amen ero piombato nel sonno.</p>

    <p>In genere, a parte un ciao ciao di fretta e una manciata di altre parole, alla mattina io e l’Alberto parlavamo poco o niente, la voce la tenevamo da conto per imbalonire i clienti e a me quel giorno serviva tutta perché avevo appuntamento con uno per vendergli un biocippatore a scoppio. Me l’aveva chiesto una settimana prima, in magazzino non lo avevo, non era una roba che la gente cercava tutti i giorni, cosí l’avevo ordinato apposta; alle dieci il tipo sarebbe passato a vederlo e, speravo, a comprarlo, sennò mi sarebbe rimasto sul gobbo. Tra l’altro non costava due lire, ma gli avevo promesso che sul prezzo ci saremmo messi d’accordo. Per la prova pratica eravamo dovuti uscire sul praticello e mi trovavo proprio lí a illustrare le meraviglie del macchinario quando a un certo punto era arrivato l’Alberto che doveva parlarmi. Dài, in fretta!, gli avevo detto, perché non si può piantar lí cosí un cliente. Poi però, una volta sentito quello che aveva da raccontarmi, avevo detto, Come, come? E lui me l’aveva ripetuto. In quel momento è stato come se il cliente e il suo biocippatore fossero spariti. Un momento solo, perché poi mi ero scrollato e avevo detto all’Alberto di replicare che probabilmente c’era un errore da parte loro. Cioè da parte della Ferfort, che aveva telefonato per avvertire che c’era uno scoperto da saldare in riferimento all’ultimo ordine e che era ora di farlo. L’Alberto s’era stretto nelle spalle, di quelle cose lí non ne sapeva niente: alla tizia che aveva chiamato aveva detto che avrebbe riferito e morta lí. Va be’, ci penso io appena finito qui, avevo detto, dopodiché ero tornato al biocippatore che ero riuscito a vendere, sí, ma scontato oltre quello che mi ero riproposto, perché quella telefonata mi aveva messo addosso una specie di frenesia e non vedevo l’ora di chiarire la faccenda. Uno scoperto io, che avevo sempre pagato tutto, subito, preciso come un cecchino! Avevo trascorso il resto della mattina a chiamare la Ferfort ma avevo trovato occupato, poi il telefono che squillava a vuoto e alla fine mi aveva risposto una che aveva detto di non saperne niente e di richiamare nel pomeriggio quando la responsabile dell’amministrazione, al momento assente, sarebbe rientrata in ufficio. A che ora?, avevo chiesto. Risposta, Alle tre.</p>

    <p>Per essere pronto alle tre precise spaccate ero sceso in ferramenta alle due spaccate, con lo stomaco vuoto e senza riposino, troppo nervoso per mandar giú qualcosa e sonnecchiare. Vedendomi cosí mia moglie mi aveva chiesto, Cosa c’è?, risposta, Niente. Poi scommetto che, rimasta sola, aveva chiesto all’Alberto cosa fosse successo, e forse anche lui aveva risposto, Niente. Niente un cazzo, invece, me l’aveva spiegato per bene quella dell’amministrazione dopo avermi fatto l’interrogatorio se ero il signor tal dei tali, titolare della ferramenta tal dei tali, che aveva fatto l’ordine in data giorno e mese, per un totale di lire tot. Quando infine le avevo risposto sí, sí, sí e sí, quella aveva lasciato perdere i punti interrogativi per informarmi che lo scoperto risultava l’esatta metà del totale riferito «all’ordine suddetto» da cui la necessità «ormai fattasi impellente» di saldare. Ma se avevo pagato tutto sull’unghia! Non risultava, mi aveva risposto. Ci dev’essere un errore, avevo ribattuto. Come non avessi parlato. E l’amministrazione, aveva proseguito quella, si augurava che provvedessi quanto prima onde evitare azioni legali. Avevo messo giú il telefono e avevo esclamato un, Porca troia! che aveva fatto l’eco. Perché di avere pagato tutto subito ero sicuro come di essere vivo. Era evidente che c’era un errore. E l’Anselmo mi avrebbe aiutato a chiarirlo.</p>

    <p class="new-part">Sarà stata la seconda gravidanza, ma l’Alice sembrava sempre piú rimbambita. A parte gli occhi, la faccia bolsa, quel muoversi lento come se avesse chissà che zaino sulle spalle, non era la prima volta che dava risposte a caspita. Come appunto quel pomeriggio quando, subito dopo aver messo giú il telefono con la Ferfort, l’avevo immediatamente chiamata a casa perché avvisasse l’Anselmo che avevo bisogno di lui e che si facesse vivo appena possibile. E lei che cosa mi risponde? Non c’è! Ma porca troia, mi era scappato, lo sapevo anch’io che a quell’ora uno che lavora non può essere in casa, infatti non le avevo chiesto di passarmelo, ma di avvisarlo. Appena torna?, aveva chiesto lei. Sí, avevo confermato. Anche se torna tardi? Alice, diobono, se ti ho detto appena torna! Perché…, aveva tentato di dire lei, ma l’avevo fermata. Alice, per favore. Ero già nervoso per la nota questione, non avevo bisogno di altro, Fa’ quello che ti dico e basta. Sí, come no.</p>

    <p>Per fortuna la giornata era di quelle con scarso traffico, era trascorsa senza rogne tipo certi clienti che venivano a comperare mezzo etto di chiodi e se li sceglievano uno per uno, roba che ti metteva voglia di prenderli per il coppino e accompagnarli alla porta con il foglio di via. Comunque era quasi metà pomeriggio e chi ti vedo entrare in ferramenta. No, non l’Anselmo, magari! Mia moglie! Cosa diavolo ci faceva? Si potevano contare sulle dita di una mano le volte che era scesa di sotto, e per mano intendo quella del Trancia, uno che adesso faceva il custode in un condominio dopo che aveva perso medio, anulare e mignolo sotto una pressa. Anche l’Alberto l’aveva guardata come se fosse stata un’apparizione, lei gli aveva chiesto dov’era papà. Dove voleva che fossi, a ballare, al bar con gli amici? Nel mio ufficietto, no?, nervoso come una biscia, a picchiettare con una matita il trascorrere del tempo sul piano di alluminio della scrivania. Era entrata e mi aveva chiesto, Cos’è successo? Mi era venuta in mente una cosa che dicevamo da bambini, si è rotta la canna del cesso. Niente, avevo risposto. Ma lei, No, perché le aveva telefonato l’Alice con una voce tutta preoccupata per dirle che io avevo chiamato cercando l’Anselmo. E siccome non le avevo spiegato il perché lei aveva pensato bene di scendere per chiedere se fosse successo qualcosa. Niente, avevo risposto, robe di lavoro. Sicuro?, aveva ribattuto, perché a lei Quell’Anselmo lí… Erano mesi che non glielo sentivo dire, mi era venuta addosso come una scossa tanto che avevo stretto la mano e, <em>trac!</em>, avevo spaccato la matita. Sarà stato il rumore, o la faccia che mi era venuta, mia moglie non aveva aggiunto nient’altro, s’era girata ed era tornata di sopra. Mi sembrava che nell’ufficietto non ci fosse piú aria, avevo bisogno di uscire per respirare un po’. Passando davanti al banco l’avevo detto all’Alberto, Esco un attimo, e lui, Ma è successo qualcosa? Oh Alberto, fa’ il bravo almeno te.</p>

    <p>Il resto del tempo lo avevo passato di vedetta, ogni volta che sentivo aprirsi la porta della ferramenta speravo che comparisse l’Anselmo, per una volta almeno poteva tornare a casa a un orario cristiano, ma niente. L’Alberto mi aveva chiesto se poteva andare via una mezz’ora prima, lui e la morosa avevano deciso di mangiarsi una pizza e poi di andare al cinema, cosí la chiusura l’avevo fatta da solo, anzi in compagnia della voce di quella dell’amministrazione della Ferfort e delle quattro parole che continuavano a rimbalzarmi in testa, «suddetto scoperto» e «azioni legali». A dirla tutta non avevo nemmeno tanta voglia di salire e trovarmi faccia a faccia con mia moglie, perché l’ho già detto che era un martello e non avrebbe perso l’occasione per tornare sull’argomento e chiedermi perché mai avessi cosí bisogno di parlare con l’Anselmo. Ma d’altronde non potevo fare altro, quindi ero salito. Per fortuna c’era l’Ercolino e l’avevo usato come scudo contro la curiosità di mia moglie.</p>

    <p>Di lui ho già detto che era gracilino, nonostante mangiasse per due. Una cosa che invece non ho ancora confessato è che mi metteva un po’ di malinconia sapere che passava la maggior parte della giornata gobbo sui libri. Le volte che mi capitava di chiedere, L’Ercolino dov’è?, e mi rispondevano, Di là che studia, mi veniva una specie di stretta allo stomaco. Però quella sera la cosa mi era tornata comoda, perché mentre succhiavamo la minestra l’avevo fatto parlare, gli avevo chiesto cosa facesse di bello a scuola e di cosa parlassero i libri che leggeva. E lui mi aveva risposto come se fosse un’interrogazione, sparando nomi e dicendo cose che non so riferire perché non lo stavo ad ascoltare. Avevo le orecchie tese, ma da un’altra parte, attendevo il suono del telefono che annunciava l’Anselmo, per chiarire la questione del «suddetto scoperto».</p>

    <p>Saranno state le undici. L’Alberto era appena entrato in casa e la telefonata l’aveva presa lui. Chiarisco: a parte i tempi in cui l’Alice usciva col tromba e io e mia moglie fingevamo di dormire ma in realtà aspettavamo i giochi di luce sul soffitto per capire che stava tornando a casa, di solito a quell’ora entrambi dormivamo della grossa. Insomma, nove e mezza, dieci al massimo eravamo già in branda. A me era il divano che mi fregava perché subito dopo cena mi buttavo giú e dopo una mezz’oretta cominciavo a sbadigliare che mi facevano male le ossa della mandibola. A mia moglie, invece, la fregava la sedia, perché sul divano non poteva sdraiarsi visto che lo occupavo io. Finiti i piatti si sedeva e accendeva la televisione, bassa bassa perché a me rompeva le balle, e cominciava a guardarla, soprattutto se c’era qualche bella, per lei, commedia, di quelle dove sembra che gli attori siano sempre lí a confessarsi. Ma un po’ il fatto che sentiva poco o niente per via del volume, un po’ il sonoro che producevo io, le veniva sonno. Tra l’altro sbadigliava pure lei, e bisognava sentire i versi, sembrava una che riusciva finalmente a respirare dopo dieci minuti di apnea. Totale, come ho detto, nove e mezza, dieci al massimo, prima io e poi lei filavamo a letto e buonanotte. Quella sera invece no, perché io aspettavo la telefonata, e anziché sdraiarmi sul divano mi ero seduto davanti alla tivú spenta, cacciando giú gli sbadigli, tutta aria che diventa scoregge, e cercando di non fissare troppo qualcosa con gli occhi sennò mi sarei addormentato. Finita la cucina mia moglie aveva visto un posto libero sul divano e ne aveva approfittato: tac!, era affondata col suo culotto di fianco a me subito dopo aver acceso la tivú sul secondo canale, che di solito passava i film o le belle commedie. Purtroppo quella sera si vedeva male, tutto rigato, andava e veniva come se dentro lo schermo soffiasse vento. Allora aveva girato sul primo dove c’era una tribuna politica, cioè una roba che se fosse stata una sera normale le avrebbe fatto spegnere subito con la sola forza del pensiero. Invece no, quella sera no. Aveva messo su una faccia attenta, aveva finto di interessarsi all’argomento e aveva chiesto se interessava anche a me, visto che non le avevo detto di tenere basso basso. Io non avevo neanche sentito la domanda, concentrato com’ero sul telefono e sull’Anselmo. Allora lei mi aveva chiesto cos’avessi, a cosa stessi pensando, che era tutto il giorno che le sembravo da un’altra parte. Le avevo risposto il solito niente, cercando di tenere la testa alta perché cominciava a cadermi in basso, ma le voci di quelli lí che discutevano erano peggio del prete in chiesa (le poche volte che ci andavo) e alla fine avevano vinto loro, la testa mi era caduta non in basso, indietro, e mia moglie mi aveva chiesto perché non andavo a letto, se avevo sonno. Stavo forse aspettando qualcuno o qualcosa? Sí, le avevo risposto con un po’ di cattiveria, la befana! Poi mi ero alzato ed ero andato in camera, ben deciso a stare sveglio e a scattare non appena fosse squillato il telefono. Saranno state piú o meno le nove e mezza quando avevo sentito la sigla finale della tribuna politica, una musica che sembrava quasi una ninna nanna, il giusto complemento per le parole di quei noiosi che erano sempre e solo d’accordo sull’inventare nuove tasse. Per evitare di cedere al sonno mi ero alzato per andare a bere un bicchier d’acqua e, passando dal salotto, avevo visto mia moglie immobile come una statua. Dormiva secca, la bocca aperta che faceva un po’ senso, mentre la faccia sorridente dell’annunciatrice diceva che i programmi proseguivano con non so piú cosa. Avevo spento la tivú e lei niente. Mi era venuta la tentazione di spegnere anche la luce del salotto e di lasciarla lí cosí, poi mi ero detto dài, fa’ il bravo, e l’avevo svegliata con un colpetto. Lei, Cosa c’è? Io le avevo risposto che era ora di andare a letto, se non lo sapeva si era addormentata davanti alla tivú. In pratica, nonostante tutto era finita come al solito, che alle dieci piú o meno eravamo sotto le lenzuola tutti e due e un quarto d’ora dopo dormivamo della grossa.</p>

    <p>La telefonata l’aveva presa verso le undici l’Alberto, che era appena tornato a casa. Mi ricordo l’odore di pizzeria che aveva addosso. Il telefono aveva già fatto un po’ di squilli quando lui aveva alzato la cornetta, e infatti era entrato nella nostra camera dicendo, Ma non sentite che suona? A svegliarsi cosí all’improvviso dal sonno ci vuole sempre un po’ per capire le cose. Tant’è che io dapprima avevo sentito l’odore che aveva addosso l’Alberto e mi ero chiesto che tipo di pizza avesse mangiato. Mi era bastato quel pensiero, però, per tornare sulla terra e buttare le gambe fuori dal letto pronto a volare nel corridoio, dove c’era il tavolino col telefono. Ma l’Alberto aveva detto, Non tu. Nel frattempo anche mia moglie aveva aperto gli occhi, aveva chiesto, Cosa c’è a quest’ora?, l’Alberto aveva ripetuto no a me e chiarito che al telefono c’era l’Alice che voleva parlare con la mamma. Con me?, aveva detto mia moglie. Sicuro?, avevo chiesto all’Alberto. Oh papà!, aveva sbuffato lui, e mia moglie aveva detto di non fare troppo rumore per non svegliare l’Ercolino. Poi era andata a rispondere. L’Alberto aveva detto, Buonanotte, ma io l’avevo fermato. Che c’è?, avevo chiesto. Non lo sapeva. Non ti ha detto niente?, avevo insistito. Sí, che vuole parlare con la mamma, aveva ribadito lui. E adesso, aveva aggiunto, se poteva andare a dormire visto che l’indomani si doveva alzare alle sei… Gli stava proprio facendo bene la ferramenta! Va be’, dài, buonanotte, gli avevo detto. Poi ero andato da mia moglie per cercare di capire cosa diavolo ci fosse in ballo. Era buio, avevo acceso la luce. Lei aveva messo giú. La sua faccia parlava. Quando si dice che una faccia parla, parla, io lo sapevo bene, capivo al volo in ferramenta quando uno aveva finito di ordinare e mi guardava e c’aveva scritto sul muso se potevo segnare perché al momento non era in grado di saldare. Avrei potuto disegnarle quelle smorfie lí, se fossi stato capace, nel momento in cui stavano per dire qualcosa che io tanto sapevo già. Quella di mia moglie, nella luce smorta del corridoio, mi stava dicendo che era successa una cosa grave. Però io, in ferramenta, fingevo sempre di non capire, volevo sentire il cliente chiedermi se potevo segnare. Allo stesso modo lí, nel corridoio di casa, in pigiama, guardavo mia moglie in vestaglia e aspettavo di sapere dalla sua voce cosa fosse accaduto. Lei si era avvicinata di un paio di passi per non alzare troppo la voce, non voleva disturbare l’Ercolino e nemmeno l’Alberto, che probabilmente era anche lui già partito per il mondo dei sogni. Una cosa, mi aveva detto. Roba da matti, rispondermi cosí. Avevo ringhiato. Sí, va bene, ma cosa?</p>

    <p>Quell’Anselmo lí aveva avuto un incidente. Che incidente?, avevo chiesto. In risposta mia moglie aveva singhiozzato di nuovo, Un incidente. Che poi era la stessa cosa che l’Alice le aveva singhiozzato al telefono dopo aver ricevuto una chiamata dall’ospedale in cui l’avvisavano che suo marito era ricoverato. Un incidente, cazzo!, proprio quella sera! Stavo pensando «suddetto scoperto» e «azioni legali» quando mia moglie mi aveva detto che bisognava andare. Io le avevo chiesto, Dove?, e lei mi aveva risposto, Dall’Alice. Volevo lasciarla sola in un momento del genere, chissà com’era agitata, in piú incinta com’era? No, no, avevo risposto io, giusto un attimo per vestirci e potevamo andare. Però, avevo aggiunto, visto che non si sapeva niente di ’sto incidente, magari era una buona idea passare a vedere come stava l’Anselmo. Perciò, avevo detto a mia moglie, l’avrei lasciata dall’Alice e sarei andato in ospedale. Cosí magari, se non era troppo grave, potevo subito chiarire la faccenda del «suddetto scoperto» e la mattina dopo telefonare al Ferfort per sistemare la questione. Prima di uscire avevo avvisato l’Alberto, che continuava a sapere di pizza, e lui mi aveva risposto, Va bene, ciao, come se gli avessi comunicato che andavamo a ballare. Eravamo usciti che non mancava molto a mezzanotte, mia moglie con un cappotto sopra la vestaglia, io invece un po’ in sagoma perché se mi fossi presentato in ospedale con su il pigiama mi avrebbero preso per matto.</p>

    <p>Nel viaggio, breve, tra casa nostra e casa dell’Alice, mia moglie aveva prodotto dei rumori umidi con le labbra, e quando le avevo chiesto cosa stesse facendo mi aveva risposto che stava recitando il rosario. Io le avevo detto che forse era meglio se lo recitava ad alta voce, perché quei cicic e ciciac che faceva con le labbra mi mettevano il nervoso. Lei aveva ribattuto che preferiva pregare in silenzio, io ero troppo abolico per capire il conforto della preghiera in un momento come quello. Parentesi: quella parola, abolico, mia moglie l’aveva già usata qualche volta quando avevo messo in dubbio i preti e le robe di chiesa. Una bella domenica di qualche tempo prima, approfittando del fatto che ero solo in casa, avevo preso un vocabolario dell’Ercolino ed ero andato a cercarla per capire il significato. Ma, cerca qua, cerca là, non l’avevo trovata. Ce n’era una che le assomigliava un po’, ma non andava bene per uno come me che si alzava alle sei del mattino e lavorava fino alla sera. Cosí era rimasto un mistero dove mia moglie l’avesse sentita o letta. Chiusa parentesi, anche perché ormai eravamo arrivati a casa dell’Alice e mia moglie aveva interrotto il rosario per dirmi di farle sapere qualcosa dall’ospedale.</p>

    <p>L’ospedale, appunto.</p>

    <p>Non è che lo amassi particolarmente. E non mi riferisco solo a quello dov’era ricoverato l’Anselmo, mi riferisco agli ospedali in genere. Non mi piaceva entrarci neanche da sano, se potevo lo evitavo. Come quella volta, ma sarà stato una trentina di anni prima, che avevamo dovuto portarci il Fiacca perché s’era preso una mina che a un certo punto sembrava morto. C’era stata una festa dei coscritti e l’acqua sembrava sparita dalla faccia della Terra. Il Fiacca, in piú, ci aveva dato dentro come se stesse partecipando alle olimpiadi del bere. Non che noi fossimo stati indietro, ma lui era sempre un passo, anzi un bicchiere, davanti a tutti. Cosí a un certo punto, mentre era in piedi col calice in mano, impegnato nell’ennesimo brindisi dedicato a chissà chi – anche se in genere brindavamo a quella roba là –, le parole che gli uscivano a pezzettini da tanto la lingua era legata, era crollato di botto. Sulle prime eravamo rimasti un po’ lí, senza capire bene. Poi eravamo corsi a vedere, pensando fosse uno scherzo. Sí, uno scherzo! Il Fiacca era steso in terra, pallido come una patata appena tagliata – erano bianche pure le labbra, che fino a un attimo prima avevano un color viola barbera –, un respiro che sembrava il fischio di una gomma della bicicletta quando si buca. Fiacca dài! Fiacca su! Non c’era stato verso di svegliarlo, nemmeno colpendolo sulle guance con delle sberlette e buttandogli addosso un po’ d’acqua, che all’improvviso era ricomparsa sulla Terra. Insomma, non sapevamo cosa fare, poi a risolvere la nostra indecisione era intervenuto senza troppi giri di parole il padrone della trattoria. Non voleva guai, anzi rotture di coglioni, per essere precisi, quindi dovevamo prendere il Fiacca e portarlo al Pronto soccorso. Cosí lo avevamo sollevato, in quattro perché era anche un bel peso, lo avevamo caricato in macchina e via. Giunti davanti all’ingresso dell’ospedale, però, era cominciato un tira e molla del tipo lo porti tu, lo porto io. Ma alla fine nessuno se l’era sentita di entrare, spiegare, magari firmare carte; cosa ne sapevamo che non ci avrebbero fatto questioni? Allora avevamo preso la decisione. Avevamo appoggiato il Fiacca, ancora pallido e con la testa chissà dove, al muro dell’ospedale di lato all’ingresso, qualcuno prima o poi lo avrebbe visto. Ed eravamo andati via.</p>

    <p>La mattina dopo ci eravamo svegliati, noi che l’avevamo portato in ospedale, tutti con la stessa domanda in testa: chissà come stava il Fiacca. Io a quei tempi facevo lavoretti un po’ dove capitava, anche se c’avevo già in mente di mettere su una ferramenta, e in quei giorni aiutavo un muratore amico di mio padre che stava sistemando un casale di campagna. Ma al termine della giornata passavo sempre dal solito bar dove mi trovavo con un po’ di soci, e quella sera, quando ero entrato, gli altri erano già lí che avanzavano ipotesi sul destino del nostro amico. Alla fine uno aveva tagliato corto dicendo che bastava telefonare e chiedere. Non avevamo perso tempo, ma dall’ospedale ci avevano risposto che nessun Fiaccamonti, questo era il suo cognome per intero, risultava ricoverato. Ci era venuta la paura che fosse morto appoggiato al muro contro cui lo avevamo lasciato, e che magari fosse ancora là, quando sentiamo aprire la porta e lo vediamo, proprio lui, il Fiacca, con la faccia sbattuta e i capelli alla diavola. Aveva detto, Ostia ragazzi che mina ieri sera! Aveva ordinato un Campari e lo aveva buttato giú di un fiato, ma si vedeva che faceva fatica, anche se voleva dimostrare di essere un duro. Dopo aveva chiesto se qualcuno gli sapeva dire come fosse finito davanti all’ospedale. Avevamo risposto in coro che lo ignoravamo, la sera prima era come se fosse sparita dal calendario, ci eravamo conciati da buttare via.</p>

    <p>Poi, certo, all’ospedale c’ero dovuto entrare per forza quand’erano nati l’Alice, l’Alberto e l’Ercolino, ma siccome avevo già la ferramenta ed ero solo a fare tutto, usavo il lavoro come scusa per restarci il minimo possibile. La volta dell’Alice mia moglie non aveva ancora capito che io e gli ospedali non andavamo mica d’accordo e aveva chiesto al dottore se poteva darmi un permesso speciale per lasciarmi entrare fuori dagli orari di visita, magari alla sera dopo che avevo chiuso. Il dottore, va’ che testa, le aveva detto di sí e allora avevo dovuto fargli presente che cosí creava un precedente, dopodiché gli sarebbe toccato concedere permessi speciali a chiunque. Lui aveva detto, Va be’, sí, insomma, io l’avevo ringraziato per il gentil pensiero, ma orario è orario tanto in un ospedale quanto in una ferramenta. Quando erano nati l’Alberto e l’Ercolino, invece, in ospedale a fare compagnia a mia moglie ci portavo l’Alice che era già grandicella e cosí avevo risolto il problema. Adesso però mi toccava entrarci, ormai ci ero arrivato davanti, non avevo scuse e già da un po’, un chilometro dopo l’altro, lo stomaco mi si stringeva. Da quando avevo scaricato mia moglie ogni cosa che mi era capitata sotto gli occhi pareva essere lí per parlarmi di malattie, funerali e cimiteri. Lo sapevo che erano solo fantasie, ma per esempio mi ero convinto che quella strada dritta, nera, che correva in mezzo ai campi con solo qualche casa isolata ai lati, si sarebbe interrotta di colpo e io sarei precipitato nel vuoto. Qualche raro lampione, là dove la strada incrociava uno sterrato che conduceva a delle cascine, mi risvegliava da certi pensieri, ma guardando nello specchietto la luce smorta che si allontanava mi venivano in mente i lumini dei cimiteri, e allora mi sembrava di risentire il cicic e ciciac di mia moglie che recitava il rosario, ma non in macchina con me, nella sala di casa nostra davanti a una bara con dentro il sottoscritto. Insomma, lungo quei dieci chilometri non solo mi si era stretto lo stomaco, mi era anche venuta una sudarella alla fronte e alle mani, e ogni tanto il volante mi scivolava via. Alla fine, quando ormai non mancava molto, il pensiero di quelle quattro parole «suddetto scoperto» e «azioni legali» mi aveva salvato. Perché in verità mi fregava sí di capire cosa s’era fatto l’Anselmo, ma molto, molto di piú risolvere la faccenda in ballo, cosí l’indomani avrei potuto telefonare a quella della Ferfort e dirle che era tutto a posto.</p>

    <p>Nell’atrio c’era un centralinista con una faccia che mi aveva fatto venire in mente i cetrioli sott’aceto; gli avevo chiesto dov’è che potevo trovare l’Anselmo. E lui, L’Anselmo chi? L’Anselmo che era stato ricoverato per un incidente, avevo risposto. Ah, quello!, aveva esclamato il cetriolo. No, quell’altro, stavo per rispondergli, ma ero stato zitto perché intanto lui aveva battuto con le nocche sul vetro divisorio e dopo un secondo alle mie spalle avevo sentito una voce che diceva, Buonasera. Mi ero voltato e non ti avevo visto un paio di carabinieri? Buonasera, avevo risposto io, e uno dei due, Lei chi è? Come chi sono, avevo pensato, ma avevo chiesto perché. Perché, mi aveva risposto, se ero per caso un parente avevano un paio di domande per me. Sull’incidente? Chiamiamolo cosí se le piace, mi aveva detto il carabiniere. E come bisognava chiamarlo un incidente di macchina? Il carabiniere aveva sospirato, Allora…, aveva cominciato. Ma io lo avevo interrotto, Mi scusi ma non è che prima posso vedere l’Anselmo cosí poi telefono a casa e metto tranquilla l’Alice, cioè sua moglie? Tanto per le domande c’era sempre tempo, no? Il carabiniere mi aveva guardato un momento, anche l’altro, tutti e due silenziosi. Il cetriolo era uscito dal suo gabbiotto per sentire. Poi era arrivata la prima bella notizia. Con l’Anselmo, al momento, non si poteva parlare perché era sotto i ferri. Ostia, allora la cosa era grave. Grave sí, aveva confermato il carabiniere e appunto per quello loro avevano bisogno di sapere un paio di cose, visto che ero un parente. Primo, che lavoro faceva l’Anselmo per campare? Rappresentante di commercio, della ditta Ferfort, avevo risposto. Siamo sicuri?, aveva ribattuto il carabiniere. Ma siamo chi?, avevo pensato, certo che ero sicuro e per grazia potevano spiegarmi perché mi stavano facendo quell’interrogatorio, magari un po’ lontani da lí in modo che il cetriolo non si facesse i cazzi miei… Certo, aveva detto il carabiniere che non aveva ancora parlato, usciamo un momento e le chiariamo tutto.</p>

    <p>Fuori, al fresco, era arrivata la seconda bella sorpresa della serata. Perché non era stato un incidente di macchina, nossignore. Un’aggressione, a quanto pareva. Era stato uno che era in giro a far pisciare il cane a trovare l’Anselmo. Anzi, a dire la verità era stato prima il cane a trovarlo, dopo l’aveva visto il padrone, in un vicolo buio sul retro di una pizzeria. Subito aveva pensato che fosse ubriaco, nel qual caso l’avrebbe lasciato lí a smaltire. Poi però, siccome quando andava in giro di notte aveva sempre con sé una piccola torcia, l’aveva guardato bene e aveva visto il sangue sulla faccia e il naso un po’ storto, evidentemente rotto. Il naso rotto?, mi era scappato. Mi lasci finire, aveva detto il carabiniere. Allora quello aveva cercato un bar ancora aperto, cosa mica facile perché alle nove, massimo dieci di sera, a parte qualche posto frequentato da sbandati o belle di notte, erano già tutti chiusi. Comunque l’aveva trovato, l’avevano lasciato entrare anche se aveva il cane e aveva chiamato l’ambulanza. I sanitari, giunti sul posto, si erano resi conto che era roba che bisognava avvisare i carabinieri e allo stesso tempo che era urgente portare in ospedale il contuso, perché non rispondeva mica alle domande e respirava male. Totale, con la radio mobile li avevano chiamati in caserma lasciando sul posto l’uomo col cane ad aspettarli. Quando l’Arma era arrivata l’uomo quasi piangeva dal dispetto, da scommetterci che s’era pentito di essersi impicciato, avrebbe dovuto far finta di niente e tirare via. Guarda te, aveva detto ai carabinieri, se uno della mia età deve stare qui al freddo e al gelo, è questo che capita a un onesto cittadino che fa il proprio dovere e paga sempre le tasse? I carabinieri gli avevano risposto di stare tranquillo e di andare con loro, ma non in caserma, lí in ospedale, dove non c’erano il freddo e il gelo, cosí avrebbero raccolto con calma la sua testimonianza. Lui aveva risposto che non poteva lasciare lí il cane e i caramba gli avevano risposto che poteva farlo salire in macchina con loro. Lui aveva ribattuto che sua moglie si sarebbe preoccupata, se non l’avesse visto rientrare dopo la solita mezz’oretta per la pisciata. I caramba gli avevano assicurato che in ospedale avrebbe potuto tranquillizzarla con una telefonata. Sí, aveva insistito lui, ma se le dico che la sto chiamando dall’ospedale chissà cosa si mette in testa. E lei non glielo dica, ma facciamola finita, salga in macchina col cane e andiamo, aveva tagliato corto uno dei due caramba. Quando erano arrivati in ospedale, il centralinista con la faccia da cetriolo era scattato su a dire che i cani non potevano entrare, allora l’avevano legato fuori, vicino al muro dove trent’anni prima avevamo piantato il Fiacca. Poi i caramba avevano chiesto del contuso, l’Anselmo in pratica, e il cetriolo aveva risposto che era in sala visite, bisognava aspettare che il dottore finisse. I militari ne avevano approfittato per verbalizzare la dichiarazione del testimone, nome, cognome, indirizzo, e quello, Ma perché, ma perché?, sempre piú pentito di essersi impicciato. È la legge, di cosa ha paura, gli avevano risposto, e prima ci racconta com’è andata prima può tornare a casa. A quel punto il testimone si era ricordato della moglie che stava aspettando e aveva preteso di fare la telefonata, permesso concesso. Ma quel cretino del cetriolo si era fatto dare il numero di telefono e aveva chiamato lui, Pronto, ospedale di circolo, parlo con la signora tal dei tali? Come risposta un urlo, poi silenzio, poi una voce lacrimosa, Cos’è successo? Ma niente, niente, aveva bofonchiato quel cretino del cetriolo, le passo suo marito, e dall’altra parte della cornetta giú a piangere. C’era voluto del bello e del buono prima che la signora tal dei tali si calmasse e capisse che era tutto a posto; alla fine, c’è da scommettere, avrà fatto presente al marito che gli aveva sempre detto di badare ai fatti suoi, lui e il suo animale di merda. Il testimone aveva terminato la telefonata che sembrava uno straccio; aveva la fronte di uno preoccupato, a casa la moglie avrebbe di certo ripreso a rognare, forse avrebbe anche preteso che si liberasse del cane. A ogni modo, un po’ balbettando, aveva risposto alle domande, dove, come, quando, e non aveva voluto farsi accompagnare in macchina. Probabilmente preferiva stare in giro un po’, magari un paio di giorni, giusto il tempo che alla moglie sbollisse la rabbia. Era partito a piedi col suo cane e da come lo strattonava si capiva che stava pensando, Non potevi farteli davvero, gli affari tuoi? Nel frattempo il dottore aveva finito di visitare l’Anselmo e il cetriolo l’aveva avvisato che lí nell’atrio c’era l’Arma che aveva bisogno di lui. Parlare con il contuso?, aveva quasi sorriso il dottore dopo i saluti. Impossibile adesso, aveva chiarito. Lo stavano preparando per andare dritto dritto in sala operatoria. Ma stava cosí male l’Anselmo? Altro che! Al naso rotto ci avrebbe pensato l’otorino il giorno dopo, le due o forse tre costole rotte sarebbero guarite per conto loro col tempo, ma la milza spappolata bisognava asportarla subito prima che insorgessero guai seri. Il quadro, insomma, faceva pensare a un’aggressione, e per averne conferma era indispensabile ascoltare il contuso, che per il momento era indisponibile.</p>

    <p>A quel punto io avevo già risolto il caso, i caramba non so. Ma a me pareva logico. Probabilmente quel giorno l’Anselmo era andato in giro a riscuotere un po’, contanti e assegni, magari lo stavano curando già da tempo e quando avevano giudicato che fosse il momento buono, tac!, l’avevano beccato, derubato e massacrato di botte tanto per. Diobono, delinquenti di merda! Poi ci pensavano gli avvocati a dire che avevano avuto un’infanzia difficile o che era stata la società a rovinarli. Ce l’avevo avuta anch’io l’infanzia difficile, con un padre che mi allungava certi calci nel culo e una madre che mi dava certe staffilate col battipanni che mi restava sulle chiappe la fotocopia per un paio di giorni! Eppure non ero andato in giro a rubare o a picchiare la gente. Ma il mondo ormai era cosí, e dal giorno dopo, per colpa di quattro delinquenti – avevo pensato quattro cosí, mica sapevo se erano stati quattro, tre o anche uno solo – l’Anselmo sarebbe andato in giro senza la sua milza. Queste che ho appena detto sono tutte cose su cui stavo solo riflettendo, in una frazione di secondo, quando uno dei due carabinieri era rimasto zitto. Poi mi era venuto in mente che adesso toccava a me telefonare a casa dell’Alice per dare notizie. Potevo farlo? Faccia pure, mi aveva detto un carabiniere mentre rientravamo nell’atrio. Ma avevano ancora bisogno di me?, mi era scappato. Forse, era stata la risposta. Secondo loro restavano alcuni punti da chiarire, ma serviva sentire il contuso. Sempre che uscisse vivo da sotto i ferri perché sennò, se davvero si fosse trattato di un’aggressione, con l’Anselmo morto la faccenda diventava omicidio. ’Tanaeva!, avevo pensato. Se non stavo attento alle parole, l’Alice mi partoriva all’istante. Meglio andarci piano, mi ero detto entrando nel gabbiotto del cetriolo. Gli avevo dato il numero, chiamasse pure lui con la sua voce da uno che sembra stanco a starsene seduto tutto il giorno, tanto mia moglie lo sapeva che avrei telefonato dall’ospedale.</p>

    <p>Era ora!, era sbottata mia moglie. Ecco, proprio la maniera giusta per farmi partire il nervoso. Era ora cosa?, avevo ribattuto. Il cetriolo aveva allungato le orecchie, aveva capito che marcava male, che c’era un bel litigio in arrivo. Potevi aspettare ancora un po’, aveva rimbeccato mia moglie, tanto per te noi non contiamo niente, magari non ti ricordi neanche che c’hai una figlia incinta con il marito in ospedale. Volevo rispondere che invece sí, mi ricordavo di lei e anche della figlia incinta. E purtroppo, ma avevo sorvolato. Siccome, però, tutta la calma che mi ero ripromesso era rimasta fuori dal gabbiotto, avevo ringhiato che avrei voluto vedere lei al mio posto alle prese con un testimone col cane e due carabinieri… Eh porca troia. La parolaccia, quella l’avevo solo pensata. Invece il testimone col cane e i due carabinieri mi erano scappati davvero di bocca. Dopo un secondo mia moglie aveva ripetuto, Testimone, cane e carabinieri. Cosa stavo blaterando? Cos’era successo? Mi dispiaceva essere piú preciso? L’Alice dov’è?, avevo chiesto. L’Alice cerca di riposare, tu non fare finta che ti interessi e raccontami cos’è successo. Gridava cosí forte che il cetriolo aveva sentito e aveva scrollato la testa, come per dire che era dalla sua parte, che aveva tutto il diritto di sapere. In quel momento gli avrei sganciato una sberla, ma intanto a mia moglie avevo detto che forse non era stato proprio un incidente, forse l’Anselmo era stato aggredito per essere derubato, per questo c’erano lí i carabinieri. E il cane cosa c’entra?, aveva domandato mia moglie. Glielo avevo spiegato. E ora l’Anselmo come sta? Sta bene, avevo mentito. Il cetriolo mi aveva guardato male, anch’io l’avevo fissato. Glielo dica, mi aveva detto. Chi c’è lí con te?, aveva chiesto mia moglie che aveva sentito, Cos’è che mi devi dire? Dovevo dirle che l’Anselmo stava bene però aveva il naso rotto, due o tre costole fratturate e al momento era in sala operatoria perché aveva pure la milza spappolata. L’avevo fatto parlando a macchinetta e avevo messo giú il telefono. Poi avevo detto al cetriolo che, nel caso mia moglie avesse richiamato, doveva rispondere che ero andato via. Cosa che i due carabinieri, quando ero tornato nell’atrio, mi avevano detto che potevo anche fare, volendo, loro invece avrebbero atteso di parlare con il dottore dopo l’intervento.</p>

    <p>Mentre uscivo dall’ospedale, nel gabbiotto del cetriolo il telefono aveva ripreso a squillare, sicuro come la morte che era mia moglie. Ero salito in macchina e via.</p>

    <p class="new-part">L’Alice era seduta su una poltrona nel salottino di casa sua, mia moglie su una sedia di fianco a lei e le teneva una mano sul pancione. Sí perché, una volta andato via dall’ospedale, la prima idea era stata quella di volare a casa mia, poi un chilometro dopo l’altro l’idea s’era sbiadita, insomma avevo capito che il mio dovere era quello di fermarmi dalle due donne e spiegare meglio. Quando ero entrato avevo avuto sotto gli occhi quel quadretto, madre e figlia pronte a sbranarmi se non chiarivo tutto per bene. L’avevo fatto, raccontando che l’Anselmo era stato aggredito e derubato, probabilmente lo tenevano d’occhio da un po’. Chi?, aveva chiesto mia moglie. E cosa ne sapevo io, di certo non erano stati quelli dell’oratorio. Comunque era finito in sala operatoria perché gliele avevano date secche e il dottore doveva asportargli la milza. Però senza milza si può vivere senza troppi problemi. L’Alice s’era messa a piangere, mia moglie l’aveva pregata di stare calma, a me aveva sibilato che, magari, lí in quella situazione certi particolari avrei potuto evitarli. Ma santiddio, se era stata lei a dirmi che voleva sapere tutto tutto! Poi avevo aggiunto che adesso non potevamo fare altro che aspettare. E mia moglie, Ma che aspettare e aspettare? Loro due aspettavano, lei di certo non si sarebbe schiodata da lí, Tu invece! Io invece dovevo tornare in ospedale ad aspettare che l’Anselmo uscisse dalla sala operatoria e che il dottore mi aggiornasse sul suo stato. Ma che diavolo, saranno state le tre del mattino, di lí a tre ore dovevo essere in ferramenta a preparare l’apertura! Quella ferramenta è la nostra rovina, era sbottata mia moglie, chissà da dove le era venuta quella frase. Per me, aveva continuato, contava piú di tutti loro messi assieme, anche in un momento simile io non pensavo che alla ferramenta… E va bene, va bene, l’avevo interrotta, torno in ospedale. Subito, aveva gracchiato mia moglie, e cerca di capire come sono andate davvero le cose. Perché a lei, le era sfuggito, Quell’Anselmo lí… A quel punto l’Alice, che aveva la luna piena irrigata di lacrime, s’era come risvegliata da una specie di bambola e aveva chiesto, Quell’Anselmo lí cosa? Ma niente, non pensarci, aveva risposto mia moglie, carezzandole il pancione.</p>

    <p class="new-part">oDei caramba non c’era piú traccia, mentre adesso il cetriolo dormiva con la testa appoggiata sulle braccia. Mi ero preso la bella soddisfazione di andare a picchiare sul vetro divisorio per svegliarlo, e c’erano voluti tre o quattro colpi secchi prima che quello tirasse su una faccia tutta a pieghe. Poi aveva sbadigliato chiedendomi, Cosa c’è? In verità quello che io avevo sentito era stata una roba tipo «oaééé», e mi era venuta la tentazione di dirgli, Per favore ripeta, ma avevo lasciato perdere, erano quasi le quattro, la ferramenta aspettava, orario è orario. Gli avevo detto che avevo bisogno di parlare col dottore che aveva operato l’Anselmo. Il cetriolo s’era tolto due cacchette dagli angoli degli occhi poi, quasi ridendo, mi aveva risposto che il dottore era nella sala medici e, data l’ora, probabilmente stava dormendo. Va bene, avevo replicato, allora voleva dire che, data l’ora, bisognava andare a svegliarlo. Il cetriolo mi aveva risposto che, se non c’era un’urgenza, lui non era autorizzato a svegliare nessuno e aveva fatto quasi la mossa di rimettere giú il crapone. Io, però, avevo fatto quella di entrare nel suo gabbiotto, e il cetriolo doveva aver capito che l’urgenza di cui aveva bisogno per svegliare il dottore poteva diventare lui stesso. Cosí aveva bofonchiato, Va bene, non è il caso di arrabbiarsi, e alla velocità della maionese era sparito in un corridoio tornando dopo un paio di minuti per informarmi che il dottore stava arrivando. Avevo atteso dieci minuti per trovarmi davanti a uno stecco in zoccole e camice che, con una voce da requiemeterna, mi aveva detto che aveva già riferito tutto ai carabinieri. Mi erano venute le formiche alle mani. Sí, grazie, avevo ribattuto, ma facevo presente che ero io il suocero dell’Anselmo, mica i carabinieri. E allora cosa volevo sapere?, aveva sussurrato lui. Ma niente, come stava la sua famiglia, se aveva fatto delle belle vacanze, quanti figli aveva… per la testa mi era passato di tutto! Mi ero ripetuto due o tre volte, Sta’ calmo va’! Avevo tirato fuori la voce da «cliente di riguardo» e, scusandomi per averlo disturbato, avevo chiesto di aggiornarmi sullo stato dell’Anselmo, visto che c’era pure una moglie incinta in attesa di notizie. Il bollettino medico era stato che l’intervento era andato bene, la milza tolta, l’Anselmo aveva perso parecchio sangue, adesso dormiva perché gli avevano dato qualcosa, bisognava lasciarlo tranquillo un paio di giorni o tre. Se era fuori pericolo? C’è sempre l’imponderabile, aveva risposto lui. Io mi ero tenuto per me un, Che cazzo vuole dire? Anche perché dopo quell’ultima battuta il secco aveva girato le zoccole ed era sparito, lasciandomi solo nell’atrio dell’ospedale. Il cetriolo dormiva di nuovo con la testa sulle braccia.</p>

    <p>Quando ero uscito avevo sentito i merli cantare, erano quasi le cinque del mattino e poco dopo mia moglie mi aveva accolto dicendomi, Era ora!</p>

    <p class="new-part">Era ora! Ma cos’avevo nella testa! Farle aspettare cosí tanto che a un certo punto all’Alice, che adesso era stesa sul letto, erano venuti perfino degli spasmi. Ma, mi ero giustificato, tra andare e tornare dall’ospedale ci voleva del tempo, mica potevo volare; senza contare quel cretino del cetriolo avevo aggiunto, ma solo col pensiero. Ci sono i telefoni, aveva ribattuto mia moglie. Nel senso che dopo aver parlato col dottore potevo telefonare. Il cetriolo s’era riaddormentato, avevo risposto. Il cetriolo cosa?, aveva chiesto lei. Lascia perdere, avevo risposto io. Piuttosto, anziché rompermi le balle coi suoi lamenti, lo voleva sapere cosa mi aveva detto il dottore o preferiva andare avanti a rognare? Zitta di colpo, un dito sul naso, era andata a controllare l’Alice. Dormiva. Comunque, Parla piano. Io avevo sparato il bollettino medico: intervento riuscito, milza via, perso un po’ di sangue, adesso dormiva, bisognava lasciarlo tranquillo un paio di giorni, tre al massimo. La faccenda dell’imponderabile l’avevo tenuta per me, caso mai mia moglie mi chiedesse cosa significasse. Ma in fin dei conti, cos’è successo?, era sbottata. Non gliel’avevo già detto? Sí, ma… No, eh!, l’avevo zittita. Che non se ne venisse fuori ancora con Quell’Anselmo lí perché non era giornata. Piuttosto, visto che ormai stava diventando chiaro, per me era ora di andare, tanto non c’era altro da fare se non attendere. Io sto qui, aveva detto mia moglie, con l’Alice. Non si poteva lasciarla sola, e poi bisognava che qualcuno le dicesse come stava l’Anselmo coi dovuti modi, non come avevo fatto io, intervento riuscito, milza via eccetera, che sembrava recitassi un elenco di articoli della ferramenta. E va bene, sta’ qui, avevo risposto. Mica mi dispiaceva l’idea di non averla in giro per casa in una situazione del genere. Saluti e baci, ero partito diretto alla ferramenta dove l’Alberto mi aveva accolto con un bel, Era ora!, il secondo o il terzo della giornata, avevo perso il conto.</p>

    <p class="new-part">Era ora, si poteva sapere dov’ero stato? Avevo guardato l’orologio, mancavano una decina di minuti alle sette. L’avevo fissato un attimo. Era bastato quello per fargli abbassare la cresta, fargli capire chi comandava. Poi però avevo pensato che, magari, si era preoccupato non vedendomi in casa e nemmeno in ferramenta. Allora gli avevo detto, Lascia perdere va’, tutta la notte su e giú dall’ospedale per via dell’incidente dell’Anselmo. Lui, Un incidente? Ah già che non sapeva niente, cosí avevo passato un quarto d’ora a raccontargli l’intera questione. Poi era entrato il primo cliente e io gli avevo detto, Pensaci tu, perché volevo andare nel mio ufficietto e fare la cosa che mi premeva in quel momento. Magari era un po’ presto, gli impiegati mica si svegliavano alle sei della mattina. Ma alle otto spaccate… Intanto, per far passare il tempo, ero andato al bar a bermi un bel caffè doppio, anche se non mi sentivo addosso nemmeno una lira di sonno. Proprio una bella idea di merda. Perché io non so come funziona nelle città, ma nei posti piccoli le notizie volano, che siano corna, malattie gravi o un incidente come quello dell’Anselmo. Lo sapevano tutti. E siccome il bar era pieno di gente – pure donne – che si beveva il caffè o il cicchetto, si erano ammucchiati intorno a me a domandarmi cos’era successo e quando e dove e come stava e come non stava l’Anselmo. Avrei voluto mandarli a quel paese, ma erano persone che conoscevo, alcuni pure clienti. Quindi rispondi a quello e rispondi a quella, con tanto di bollettino medico. Quando avevo detto della milza parecchi avevano sgranato gli occhi, ma io li avevo tranquillizzati, Si vive lo stesso anche senza. Però tra una balla e l’altra butto l’occhio all’orologio e non ti vedo che sono quasi le otto? Scusate ma devo andare, avevo detto, e m’ero lasciato dietro un coro di saluti, auguri, buona fortuna, tienici informati. Sí, va bene, ma alle otto spaccate volevo telefonare alla Ferfort e chiarire.</p>

    <p>Nella ferramenta l’Alberto, che stava servendo un cliente, mi aveva detto che aveva appena chiamato la mamma. La mamma? E cosa voleva? L’Alberto aveva prima fatto il conto al cliente, poi mi aveva risposto. Voleva parlare con me. Ma non ti ha detto di cosa?, avevo chiesto. Chissà che fine aveva fatto l’Alberto di un tempo, quello che faceva l’asino a scuola e che aveva messo le mani nella cassa. Mi aveva guardato e mi aveva detto, Oh papà!, con il tono di chi c’ha da lavorare e non ha tempo da perdere con domande inutili. Cosí ero filato nell’ufficietto per richiamare mia moglie, dopodiché avrei potuto fare in pace quell’altra telefonata.</p>

    <p>C’era che avevano chiamato i carabinieri. I carabinieri? Sí. Volevano parlare con la moglie del signor Anselmo tal dei tali. Alla telefonata aveva risposto mia moglie, aveva chiesto cosa desiderassero, e quelli avevano ripetuto che volevano parlare con l’Alice. Lei, Sono la madre, mia figlia è incinta. Potevano dire a lei. Il carabiniere aveva risposto che, per quanto gli risultava, una donna incinta conservava l’uso della parola, motivo per cui mia moglie gli facesse la cortesia di passargliela. Mia moglie aveva tentato di resistere, ma il carabiniere aveva replicato che se insisteva venivano loro direttamente a casa. Al pensiero di trovarsi una o due divise davanti, mia moglie aveva ceduto e aveva passato la cornetta all’Alice, continuando a tenerle una mano sul pancione. Perché i caramba, quella mattina, avevano ritrovato la macchina dell’Anselmo abbandonata in una piazzola sulla strada verso casa, al chilometro tot, con il finestrino rotto lato autista e le quattro gomme buche. Erano risaliti al proprietario grazie ai documenti, i rilievi fatti confermavano l’ipotesi di un’aggressione… A quel punto l’Alice si era lasciata giú, afflosciata a terra come una pelle di fico con la cornetta del telefono stretta in mano. Mia moglie era intervenuta per dire al caramba che sua figlia si era sentita male, quello s’era scusato ma aveva fatto in tempo a comunicare che sarebbe stato necessario chiamare un carro attrezzi per spostare il mezzo, dato che occupava un posto destinato alla fermata dei bus. Io c’avevo il pensiero della telefonata che dovevo fare, avevo chiesto, L’Alice come sta? E mia moglie, L’Alice adesso è a letto ma agitata, continua a ripetere povero Anselmo, povero Anselmo: se va avanti cosí bisogna chiamare il dottore. Invece io dovevo pensare al carro attrezzi, come avevano detto i carabinieri. Cioè Autofficina Donga.</p>

    <p>Aveva piú o meno la mia età, il Donga, ed era sempre allegro; ci credo, non aveva figli che gli davano pensieri. Era partito da zero, come me, e aveva messo su un’officina che ormai contava cinque dipendenti. Riparava motori, carrozzerie, verniciava; venivano anche dalla città a fargli sistemare le macchine. Gli avevo telefonato, mi aveva detto che tempo cinque minuti sarebbe stato lí. E cinque minuti dopo, preciso come uno svizzero, aveva sparato un paio di colpi di clacson fuori dalla ferramenta. Io ero uscito e lui, Dài, monta! Ma no, gli avevo gridato, vai te! Ma lui niente da fare, Dài dài, che intanto cacciamo due balle, è un secolo che non ci vediamo. Insomma, tira e molla, avevo detto all’Alberto che andavo via una mezz’ora per recuperare la macchina dell’Anselmo. E cosí avevo dovuto ripetere anche al Donga quello che era successo, bollettino medico compreso. Il Donga allora aveva commentato, Guarda, dicono che i figli sono una benedizione del cielo, ma io sono contento di non averne avuti, coi guai che ti combinano. Gli avevo obiettato che, primo, l’Anselmo non era mio figlio, secondo, non mi sembrava proprio che l’aggressione se la fosse andata a cercare. Sono comunque rogne, aveva commentato lui, e stava per aggiungere qualcosa quando, in vista della piazzola, era sbottato, Sarebbe quella lí? Quella lí cosa?, avevo chiesto. La macchina della ditta, aveva risposto lui. Io avevo guardato meglio, poi avevo detto, Bo’? Be’, aveva fatto il Donga, io di altre macchine sulla piazzola non ne vedo, anche se chiamare macchina quel catorcio lí… Un catorcio vero e proprio, un macinino. Cosí a stima avrà avuto un vent’anni. Aveva pure la targa di un’altra provincia, e pustole di ruggine sull’intera carrozzeria, per non parlare del colore merda di gatto. Certo che non ci fa una bella figura, la ditta, a mandare in giro i rappresentanti con certe carrette, aveva osservato il Donga. Dico la verità, ero parecchio disorientato. L’Anselmo l’avevo sempre visto con quell’altra macchina, quella sportiva. Il Donga intanto l’aveva osservata per bene. Io per me posso anche tentare di rimetterla in sesto, aveva detto, ma se vuoi il mio parere è meglio portarla dallo sfasciacarrozze. E va be’, avevo sospirato, deciderà la ditta, no? Ma avevo come un groppo in gola e sulla via del ritorno ero stato zitto, mentre il Donga aveva riattaccato con la storia dei figli, che se ne avesse avuti si sarebbe dovuto grattare anche lui delle belle rogne, invece cosí com’era poteva chiudere l’autofficina dall’oggi al domani, tanto ne aveva messi via abbastanza da poter campare senza piú toccare nemmeno un pistone. Ma poi dopo cosa faccio, aveva concluso in vista della ferramenta, sto a casa tutto il giorno a girarmi i pollici?</p>

    <p>In ferramenta c’erano tre o quattro clienti. Uno si stava battendo la mano sulla coscia con un ritmo da nervoso, si capiva che aveva fretta, mai far aspettare troppo un cliente, quel cazzo del Donga, se non mi lasciavo convincere ad andare con lui…</p>

    <p>Stavo girando dietro al bancone, per aiutare a servire, quando l’Alberto aveva mollato tutti con un cenno di scuse e mi era venuto incontro dicendomi sottovoce che aveva chiamato la mamma. Ancora? E gli aveva detto cosa voleva? Il solito, voleva parlare con me, subito. Le aveva detto che ero andato a recuperare la macchina. Appena tornavo, allora. Ma perché parli sottovoce?, avevo chiesto all’Alberto. Anche la mamma aveva parlato sottovoce al telefono. Va bene, avevo risposto, smaltiamo la clientela poi vado. No, adesso, aveva ribattuto l’Alberto, se no richiama e mi fa il culo a me. Avevo ceduto, cosa dovevo fare, litigare con l’Alberto? Ero andato nell’ufficietto, ma avevo pensato che mia moglie mica poteva sapere che ero tornato. Un quarto d’ora piú, un quarto d’ora meno, cambiava niente, tanto ci avrei scommesso su quello che voleva dirmi: che dovevo andare lí a prenderle perché aveva deciso di tenersi in casa l’Alice fino a che l’Anselmo rimaneva in ospedale. Cosí avevo sollevato la cornetta e finalmente avevo composto il numero della Ferfort, perché era ora di chiudere la questione. Occupato due volte, normale. Al terzo tentativo aveva risposto una, mi ero qualificato, ero quello del «suddetto scoperto». L’altra, allora, Le passo l’amministrazione. Avevo aspettato un po’, poi, Ditta Ferfort, ufficio amministrativo, mi dica. Via ancora a rispiegare chi ero e a ripetere del «suddetto scoperto», e quella, di botto, Ha provveduto a saldare? Saldare le balle di frà Giulio, avevo pensato. No, aspetti un momento, perché forse non sa certe cose, avevo risposto. E lei, Sarebbero? Io, Sarebbero che, come avevo già detto, di «suddetti scoperti» non ce n’erano, visto che da che avevo la ferramenta avevo sempre pagato sull’unghia. Quella volta probabilmente c’era stato un errore, un equivoco, e avevo il mio bel testimone che poteva confermare. Solo che il testimone in oggetto aveva avuto un incidente, al momento era in ospedale, gli avevano portato via anche la milza, e per un paio di giorni, forse tre, non poteva parlare. Quindi si trattava di portare un po’ di pazienza, dopodiché si sarebbe chiarito tutto e saremmo andati avanti felici e contenti, avevo concluso. Ma mi aveva sentito quella dell’amministrazione? Certo, aveva risposto. Però potevo darle le generalità del testimone di cui le avevo accennato? Certo, come no, era anche mio genero! È il vostro rappresentante, l’Anselmo tal dei tali! La voce dell’amministrazione aveva taciuto un istante. Poi, Resti in linea, le passo la direzione. Nell’attesa avevo sbirciato verso il bancone, mattinata piena, un cliente dopo l’altro, e va be’, l’importante era chiarire la faccenda e non parlarne piú.</p>

    <p>Direzione per me voleva dire il Ferfort in persona. Confesso che ero un po’ emozionato. Sí perché, anche se non l’avevo mai visto, me lo immaginavo un po’ come me. Cioè, magari in giacca e cravatta, il padrone di una ditta cosí doveva stare elegante, ma come me nel senso che anche lui si era fatto con le sue mani, e magari mi avrebbe dato del tu visto che ero uno dei suoi clienti piú fedeli, mi avrebbe fatto i complimenti, avercene di clienti come me. Pronto, invece. Né buongiorno, né buonasera. Pronto sí, avevo risposto, con chi parlo? Parlavo, mi aveva spiegato la voce, con il direttore del personale al quale dall’ufficio amministrativo avevano raccontato l’intera storia, compresa quella del testimone. D’accordo, e allora? Allora niente, dovevo sapere che il mio testimone, quell’Anselmo tal dei tali, mio genero se l’avevano informato bene, da un paio di mesi circa, giorno piú giorno meno, aveva smesso di essere dipendente della ditta Ferfort, licenziato in tronco per gravi mancanze amministrative e con una denuncia che gli pendeva sul capo, se non avesse rimediato rapidamente alle ruberie di cui si era reso colpevole. Come, come?, avevo balbettato. Le ripasso l’amministrazione, aveva detto quello.</p>

    <p>Avevo messo giú con una specie di gelatina dentro la testa.</p>

    <p>Sarò stato lí una mezz’ora a risentire le parole del direttore del personale? Bo’! Sta di fatto che a un certo punto l’Alberto era entrato nell’ufficietto per dirmi una cosa. Io l’avevo guardato senza rispondere e lui mi aveva chiesto se l’avevo sentito. Che cosa?, avevo risposto. Ma cos’è che c’hai, perché continui a muovere la testa?, mi aveva chiesto lui. Muovevo la testa? Sí, aveva confermato, sembra che continui a dire no. Me ne ero reso conto solo in quel momento, e mi ero fermato. Allora l’Alberto mi aveva detto, Dài. Dài cosa? Lui, ma non avevo sentito quello che mi aveva detto? C’era lí uno che voleva acquistare un trattorino. Siccome quegli affari grossi li trattavo di persona, era venuto a chiamarmi. Digli di tornare in un altro momento, avevo risposto. L’Alberto mi aveva guardato un attimo. Vuoi che ci pensi io?, aveva chiesto. No, digli di tornare in un altro momento. E se perdiamo il cliente?, aveva obiettato lui. Stavo per ripetergli di mandarlo via, che non era il momento, quando il telefono s’era messo a squillare. Due, tre, quattro volte. Ma cos’è che c’hai che non rispondi nemmeno al telefono?, s’era incazzato l’Alberto. Gli avevo detto di lasciarmi in pace, di tornare al bancone. Cinque, sei, sette volte. L’Alberto se n’era andato sbattendo la porta. Avevo sollevato la cornetta. Non ero nemmeno riuscito a dire pronto. Sono io, mia moglie. Avevo chiuso gli occhi, perché già immaginavo il momento in cui l’avrei informata di quanto era successo. Te l’avevo detto che Quell’Anselmo lí… mi sarei dovuto sorbire, e senza la possibilità di ribattere. Ascolta, avevo detto. No, invece. Ascoltami tu, aveva risposto lei, ma a voce bassa bassa e anche un po’ tremolante. Non poteva alzare un po’ il tono? No, perché l’Alice che era di là a riposare non doveva sentire, e in piú lei aveva ancora addosso la tremarella, dopo che quello aveva telefonato. Di nuovo i carabinieri? Magari.</p>

    <p>Quando aveva sentito il telefono mia moglie aveva pensato che fossi io ed era partita per dire, Era ora, quanto ci voleva per recuperare una macchina e se era proprio il caso che andassi anch’io insieme col Donga. Ma la voce al telefono aveva chiesto se era casa dell’Anselmo tal dei tali. Lei, Sí, ma il padrone di casa non c’era perché aveva avuto un incidente e si trovava ricoverato in ospedale. Lei chi è?, aveva chiesto la voce. Ue’, villano, lei piuttosto chi è?, era saltata su mia moglie. La voce, Non ha importanza, è forse la donna di servizio? E no, eh! Guardi che si sbaglia della grossa, l’aveva rimbeccato mia moglie, io sono la suocera dell’Anselmo. Bene, allora posso parlare con sua figlia? No, non si poteva. L’Alice era incinta, aveva passato una notte tribolata ed era di là a riposare. Va bene, la voce, allora mi toccherà dire a lei, e la prego di aprire bene le orecchie. Ma con chi crede di…, mia moglie. Ma la voce, Per favore stia zitta, mi ascolti, cosí non perdiamo tempo nessuno dei due. C’erano un paio di cosette che l’Anselmo doveva sapere. La prima era che la paga della sera prima era solo un aperitivo, oddio magari un po’ rinforzato, perché non avevano intenzione di farlo finire in ospedale, ma ormai era andata cosí. La seconda era che potevano dargli ancora un paio di settimane per saldare i debiti contratti, ma non di piú, sennò rischiava di tornare in ospedale e di restarci un bel pezzo. Mia moglie, Ma cosa di… Allora la voce, di nuovo, Stia zitta, non ho mica finito. Perché se l’Anselmo non aveva i soldi che doveva cacciare, poteva sempre farseli prestare dal papà di sua moglie che aveva quella bella ferramenta: sarebbe stato un peccato se fosse bruciata o saltata in aria. Se pagava, invece, chiudevano la questione, amici come prima e che non si facesse vedere mai piú. Mia moglie era riuscita a domandare, Ma lei chi è? La voce le aveva risposto, Lo chieda all’Anselmo. Poi <em>clic</em>. Mia moglie era talmente stonata per quanto aveva sentito da dimenticare di dirmi che lei me l’aveva ribadito piú e piú volte che Quell’Anselmo lí… Ma non era certo cosí stupida da non aver capito che s’era messo in guai seri, debiti che non bastava lo stipendio a saldarli e… No, l’avevo interrotta. No, cosa? Inutile aspettare ancora. Non era piú il caso di nominare gli stipendi perché da un paio di mesi o giú di lí l’Anselmo era stato licenziato dalla Ferfort a causa di gravi irregolarità. In pratica aveva ciulato soldi a destra e a sinistra per… A quel punto a mia moglie erano partiti i relè, cosí, di punto in bianco, e s’era messa a mordere la cornetta del telefono. Allora sí che era venuto fuori Quell’Anselmo lí. Quante volte me lo aveva detto, mi ricordavo quando l’Alice aveva raccontato che arrivava a casa sempre piú tardi e puzzava di fumo e io avevo risposto che probabilmente frequentava ambienti fumosi? E mi ricordavo quando le ribattevo che se l’Anselmo faceva tardi era perché lavorava tanto per diventare un pezzo grosso della mia Ferfort di merda? E mi ricordavo quando… Ma cosa gridi che l’Alice riposa?, avevo interloquito. Intanto l’Alice, con tutto quel gridare, s’era svegliata, era alle spalle di sua madre. Cos’è successo?, l’avevo sentita singhiozzare. Adesso glielo spieghi tu, avevo pensato io. E adesso cosa facciamo?, mi aveva chiesto mia moglie.</p>

    <p>Quello del trattorino era andato via dicendo che non poteva tornare in un altro momento, tanto la mia ferramenta non era l’unica sulla faccia della Terra. Prima che l’Alberto mi chiedesse qualcosa gli avevo detto di mettere il cartello «<span class="all-small-caps">OGGI CHIUSO</span>», perché dovevamo parlare, ormai era giusto che anche lui sapesse il casino che era successo. Alla fine aveva detto, Vado e gli spacco la faccia. Io, Lascia stare, ci avevano già pensato altri. Piuttosto bisognava decidere cosa fare. E decidere tra noi, che eravamo gli uomini di casa; l’Ercolino meglio lasciarlo in pace coi suoi libri, che tanto avrebbe capito sí e no. L’Alberto aveva detto che avrebbe aspettato che all’Anselmo guarisse la faccia per poi andare a spaccargliela di nuovo lui. Tranquillo, gli avevo detto io, se non paga i debiti che ha se ne occupano quelli di rifargli il trucco. Quelli chi? Quelli della telefonata a tua mamma. Non dovevamo dimenticare che avevano minacciato di bruciare o far saltare in aria la ferramenta. E allora?, aveva chiesto l’Alberto. E allora, avevo risposto, se volevamo tornare a vivere tranquilli, l’unica soluzione era saldare noi il debito: se spariva il debito, sparivano anche quelli. Va bene, ma anche l’Anselmo via, aveva aggiunto l’Alberto, che se lo rivedo anche solo una volta gli spacco la faccia. Giusto, avevo annuito, nemmeno piú l’ombra volevo vedere di Quell’Anselmo lí. Ma sarà tanta roba?, aveva chiesto l’Alberto. Chi lo sapeva? Io sapevo soltanto a quanto ammontava il «suddetto scoperto», pure quello da saldare. Adesso andiamo da tua madre e dall’Alice e gli diciamo cosa abbiamo deciso, avevo concluso.</p>

    <p>Prima di uscire avevo telefonato al Donga, che la portasse pure dallo sfasciacarrozze, la carretta che avevamo rimorchiato. Poi ero salito un momento in casa per avvisare l’Ercolino che io e l’Alberto stavamo via un paio d’ore. Va bene, mi aveva risposto senza nemmeno alzare gli occhi dal libro.</p>

    <p>Eravamo rientrati a sera fatta, io, mia moglie, l’Alberto e l’Alice col figlio. Eh già, perché nemmeno lei voleva piú vedere l’Anselmo, quindi era tornata all’ovile.</p>

    <p>L’Ercolino l’aveva salutata come se fosse rimasta fuori casa non piú di un paio d’ore e la sera, a cena, mentre tutti noi avevamo piluccato un po’ di pane e prosciutto, lui aveva mangiato anche le croste del grana abbrustolite sul fornello, poi aveva chiesto se non c’era qualcosa d’altro, perché aveva ancora fame. Oh Ercolino!, era sbottata mia moglie, ma come poteva avere fame con quello che era successo? Nemmeno lei lo chiamava col nome con cui era stato battezzato, Ercole, che pure veniva da suo padre.</p>

    <p class="new-part">Era nato settimino, parto distocico, un mesetto di incubatrice prima di entrare in casa. Da quel momento era subito diventato Ercolino, visto che cresceva a stento nonostante mangiasse per due. Aveva sempre svuotato la latteria materna ed era necessario dargliene altro per farlo smettere di piangere. Un’abitudine che, come ho già rimarcato, aveva mantenuto col passare degli anni: uno spettacolo da non credere quello che mangiava, come svuotava i piatti e li tirava lucidi col pane che sembravano appena lavati. Mancava solo che li leccasse con la lingua. La stessa dedizione la riservava ai libri fin da quando aveva cominciato le scuole, ci passava le giornate con il naso dentro, gobbo come se fosse già corto di vista, e cosí, anno dopo anno, era nata la storia che tutto quello che mangiava gli andava in intelligenza destinandolo a chissà che robe da grande. Io ero sempre stato zitto, perché a mio parere uno l’intelligenza ce l’aveva o no, e se era nato scemo poteva mangiare finché voleva, scemo restava. Mica per dire che l’Ercolino era scemo eh! E poi l’intelligenza poteva fare anche a meno dei libri, io non ne avevo avuto bisogno, di libri intendo, per mettere su quel po’ po’ di ferramenta che aveva tirato grandi tre figli e li stava ancora mantenendo. Eh già, perché l’Alice ormai era tornata stabilmente all’ovile, dopo che avevamo sistemato la faccenda di quel disgraziato dell’Anselmo mentre lui coi carabinieri aveva giocato la carta dell’amnesia.</p>

    <p>Passati i famosi tre giorni durante i quali bisognava lasciarlo tranquillo, i caramba erano andati a trovarlo in ospedale per farsi raccontare cos’era successo e lui aveva risposto che non ricordava niente di quella notte. Ma com’era possibile? Era possibile sí, aveva confermato il dottore, dopo certi colpi alla testa una persona poteva perdere la memoria di quanto era successo, insomma cancellarne il ricordo, che magari poteva ritornare dopo qualche giorno o qualche mese o magari anche mai piú. I carabinieri avevano detto che comunque era loro dovere procedere d’ufficio, e di farsi vivo se e quando avesse cominciato a ricordare qualcosa. L’avevano detto anche a noi. Se per caso, chiacchierando, all’Anselmo scappava qualcosa che avesse a che fare con l’aggressione, dovevamo riferire. Sí, sí, avevamo risposto, senza cippare sul fatto che con noi l’Anselmo aveva chiuso, e poi io e l’Alberto eravamo andati a trovarlo in ospedale. Il dottore, quello delle zoccole, ci aveva raccomandato di non stancarlo che era ancora un po’ debole, era appena stato interrogato dai carabinieri. Non si preoccupi che non glielo stanchiamo mica, avevo risposto, dobbiamo solo chiedergli un paio di cosette e dirgliene un altro paio. Cioè, a quanto ammontavano i debiti che aveva e a chi doveva dare i soldi, poi informarlo che una volta uscito dall’ospedale poteva passare da casa a prendere su i suoi quattro stracci e sparire dalla circolazione senza farsi vedere mai piú. Se no l’Alberto gli spaccava la faccia. Con noi l’Anselmo aveva cercato di giocare la carta del pentito nel senso, Non lo faccio piú. Aveva sbagliato, lo sapeva, era entrato in un giro di carte e di scommesse, e perdi un giorno perdi l’altro s’era trovato nella merda senza piú sapere come uscirne. Come uscirne glielo avevo spiegato io eh, cazzo!, quando mi aveva detto a quanto ammontava il debito mi era venuto freddo, calcolando che piú o meno erano tre mesi di incasso della ferramenta nei periodi in cui gli affari andavano bene. Allora all’Anselmo era scesa la lacrimuccia, Grazie, grazie, avrebbe restituito fino all’ultima lira cercandosi un lavoro o magari lavorando a gratis nella ferramenta. Altolà!, gli avevo detto. Che si dovesse cercare un lavoro era fuor di dubbio, sennò doveva abituarsi a campare di aria e a vivere sotto i ponti, ma che si togliesse dalla testa la mia ferramenta. Se non l’aveva capito, da quelle parti di lui non si doveva vedere nemmeno piú l’ombra. Sennò ti spacco la faccia, era sbottato l’Alberto, che sino a quel momento era stato zitto. E l’Alice?, aveva chiesto lui. L’Alice non la doveva neanche nominare, avevo chiarito, da quel momento in avanti era come se non l’avesse sposata, per non parlare del figlio e di quell’altro in arrivo. Ma almeno sta bene?, aveva chiesto lui. Sí, certo, come no, è felice come una pasqua all’idea di aver sposato un disgraziato che per chissà quanti mesi l’aveva ingannata riempiendola di balle e magari anche di corna, gli aveva risposto l’Alberto. Comunque, avevo concluso io, siccome il dottore non vuole che ti stanchi, adesso che ti abbiamo detto quello che dovevamo andiamo via. Eravamo partiti non prima di averlo avvisato che il catorcio con cui andava in giro negli ultimi tempi era diventato una scatoletta. Non si creda però che per il bel sacrificio che avevo fatto qualcuno mi abbia detto grazie. Con mia moglie non potevo prendere l’argomento, sennò tornava fuori con la storia che lei me l’aveva detto che Quell’Anselmo lí, l’Alice invece ogni tanto si metteva a piangere, diceva che era stata sfortunata, che la sua vita era finita e che avrebbe fatto meglio a sposare il maestrino col cappello, e mia moglie a darle corda, predicando che ero stato io a farlo scappare. Pure l’Alberto, dopo giorni in cui era stato zitto zitto come se avesse chissà che pensieri, un bel pomeriggio mi aveva detto che, fosse stato per lui, non glieli avrebbe pagati i debiti all’Anselmo, l’avrebbe lasciato al suo destino. Ma io l’avevo fatto per salvare la nostra ferramenta, <span class="all-small-caps">NOSTRA</span>! Lo capiva o no? Ovvio che nel giro di un amen il ritorno a casa dell’Alice aveva fatto il giro del paese, la notizia era sulla bocca di tutti, pettegolezzi da non dire, addirittura che quello che aveva nella pancia non fosse figlio dell’Anselmo, ma di un altro, e che il marito, scoperto l’inghippo, l’aveva cacciata di casa. Quando quella voce era arrivata alle orecchie di mia moglie lei non aveva contato nemmeno fino a tre e si era precipitata nel negozio dove faceva abitualmente la spesa per esibirsi in una bella piazzata, gridando che venisse avanti, se aveva il coraggio, chi sosteneva una balla del genere. Io l’avevo saputo quello stesso pomeriggio e, porco due!, non ci avevo piú visto, le avevo detto che certe figure da lavandaia doveva lasciarle ad altri, ma non l’avessi mai fatto. Perché, aveva risposto lei, se in quella casa nessuno aveva gli attributi per mettere a posto le malelingue, qualcuno ci doveva pur pensare. Io avevo ribattuto che dovevo pensare agli affari della ferramenta e a tutti i soldi che avevo sborsato per sistemare il guaio dell’Alice, e lei a dire che, ecco!, non avevo in testa che i soldi e la ferramenta. Eh certo, mi era scappato, perché grazie a chi avevano da mangiare mezzogiorno e sera, e vestiti e un tetto sopra la testa? Bastava una mezza parola sbagliata per ricominciare a litigare, e allora grida tu che grido anch’io, a tavola, cosí l’Alice ricominciava a piangere e attaccava a dire che era colpa sua e che era meglio morire. L’Alberto, in certi frangenti, mangiava al volo, si alzava e usciva, si vedeva che ne aveva piene le balle di quell’andazzo. L’Ercolino, invece, spazzolava il cibo con la consueta regolarità, quasi fosse dentro una bolla in cui non entrava niente; lucidava il piatto – bis di tutto come al solito – e spariva a far compagnia ai suoi libri. Era stato il periodo in cui avevo realizzato che non era piú l’Ercolino. Cioè, era cosí dentro casa, perché ormai quel diminutivo non glielo avrebbe tolto nessuno, ma non era piú il bambinello di una volta, piuttosto un giovanottello, che piú o meno fino a quel momento avevo guardato solo mangiare per due e basta. Se c’avesse qualche amico tra i compagni del liceo che stava frequentando lo ignoro, ma sembrava di no, visto che non usciva mai. Casa e scuola e libri: la gioventú buttata via cosí. Perché non gli veniva voglia di fare una di quelle cose che si fanno quando si è giovani, una mezza ciocca, una smorosata? Forse avrei dovuto chiedergli cosa ci trovasse su tutti quei libri. Ma a essere sincero non ci avevo mai parlato piú di tanto: ciao, buonanotte… Buongiorno già meno, perché quando lui si alzava io ero già in ferramenta. Non è che poi mi diventava come uno di quelli che finiscono in manicomio? Ce n’era stato uno lí in paese che aveva fatto quella fine, certo Schiavonio, figlio di avvocato, che studiava e studiava e quando usciva era sempre in compagnia della mamma, che se lo teneva sottobraccio anche quando era grande. Camminavano con lo sguardo puntato all’infinito, rispondevano ai saluti con un cenno del capo, boia di un mondo se spendevano una lira nei negozi del paese, comperavano tutto in città, ordinavano per telefono e la roba arrivava. Stavano sui coglioni un po’ a tutti, anche per via che l’avvocato non accettava cause della gente del posto. Perché mai continuassero ad abitare lí era un mistero, forse perché possedevano la casa piú bella di tutte, che non era una casa, ma una villa con un parco intorno dentro il quale mai nessuno era entrato. Studia studia, un bel giorno di qualche anno fa la signora avvocata non aveva piú trovato ’sto Schiavonio in casa, e quando aveva guardato dalla finestra l’aveva visto che passeggiava nudo come un verme nel parco. Io non so se è vero quello che hanno raccontato in seguito, ma pare che per convincerlo a tornare dentro aveva dovuto spogliarsi nuda anche lei e prenderlo sottobraccio. Da quel momento il Schiavonio avevano dovuto vestirlo a forza, lui però, non appena poteva, si metteva nudo e scappava nel parco, si mostrava sui balconi o sul terrazzo, si affacciava alle finestre, e c’era gente che per godersi lo spettacolo aveva comperato il binocolo; ormai lo sapevano tutti che era diventato matto. La signora avvocata non era piú uscita di casa, l’avvocato sí perché doveva andare nel suo studio in città, ma chi lo aveva incontrato aveva detto che non era piú dritto come un fuso e che si era lasciato crescere la barba, due cose che erano conseguenza del dispiacere. Ogni tanto qualche macchinona imboccava il viale della villa. Accompagnavano certi dottori, specialisti in quel tipo di malattie lí. Ma si vede che c’era stato poco da fare perché, dài e dài, una bella mattina sul cancello della villa era comparsa una catena col lucchetto, ed era rimasta lí fino a che era diventata ruggine. Totale, avvocato, avvocata e figlio matto erano spariti nel giro di una notte. In seguito era girata la voce che il Schiavonio l’avevano ricoverato in un manicomio, però in Svizzera, e che i genitori avevano preso casa da un’altra parte. Sta di fatto che nella villa non era piú tornato nessuno, non c’erano cartelli «<span class="all-small-caps">VENDESI</span>» e gli esterni avevano cominciato a scrostarsi; il parco era diventato una selva, roba che quando ci passavi davanti ti veniva la malinconia. Ecco, in quel periodo, quando guardavo l’Ercolino mi veniva in mente la faccenda dell’avvocato e di suo figlio.</p>

    <p>L’avevo detto a mia moglie e, Apriti cielo! Una tigre! Mi aveva risposto che io di quel figlio lí non mi ero mai interessato proprio perché secondo me i libri non servivano a niente. E adesso che era diventato grande facevo finta di preoccuparmi della sua salute ma la verità era un’altra. Cioè, secondo lei, volevo fargli fare la fine dell’Alberto e appena possibile infilarlo ad aiutare in ferramenta. Io, Cosa vuol dire «la fine che ha fatto l’Alberto», che sta diventando un commerciante coi fiocchi? Bella roba, aveva risposto mia moglie, destinato a passare la vita tra chiodi e viti e a portarsi addosso quell’odore ferruginoso che d’estate faceva venire anche la nausea! A mio modo di vedere non c’era niente di male se uno lavorava con chiodi e viti e di conseguenza ne portava in giro un po’ l’odore, mentre per mia moglie sí, se uno aveva l’intelligenza dell’Ercolino. Tutto questo can can era venuto fuori dopo che l’Alice aveva partorito e, tanto per gradire, le era venuta la depressione. Il dottore ci aveva spiegato che a volte poteva capitare. Io avevo pensato, Ma perché non è capitato a qualcun’altra? Va be’, ci saremmo grattati anche questa. Non sapevo però cosa fosse ’sta depressione. Cioè, immaginavo una cosa tipo che a uno gli manca un po’ l’appetito, è un po’ stanco, fa fatica ad andare di corpo e va in giro con una faccia come se gli fosse morto il gatto. Ma avevo fatto in fretta a capire. In pratica l’Alice non voleva allattare, il neonato se lo doveva curare mia moglie, lei stava a letto tutto il giorno o quasi, se si alzava rimaneva in vestaglia e ciabatte, smorta come una candela, parlava poco, quasi senza muovere le labbra, e piangeva. Soprattutto diventava una fontana quando sentiva me e mia moglie discutere sull’intelligenza dell’Ercolino, perché anche lei era stata cosí appassionata dei libri, una volta, e, parole sue, se io l’avessi lasciata studiare e le avessi impedito di sposare l’Anselmo adesso non si sarebbe trovata in una condizione che forse era meglio morire. Su quest’ultimo punto, però: io mica l’avevo obbligata!</p>
  </div>
</body>
</html>