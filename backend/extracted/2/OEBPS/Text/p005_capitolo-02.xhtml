<?xml version="1.0" encoding="utf-8"?>
<!DOCTYPE html>

<html xmlns="http://www.w3.org/1999/xhtml" xmlns:epub="http://www.idpf.org/2007/ops" lang="it-IT" xml:lang="it-IT">
<head>
  <title>Sono mancato all’affetto dei miei cari</title>
  <meta content="urn:uuid:26a2e7f8-1ff5-4322-a6e6-c271c49386b0" name="Adept.expected.resource"/>
  <link href="../Styles/s0_style.css" type="text/css" rel="stylesheet"/>
  <link href="../Styles/s1_template.css" type="text/css" rel="stylesheet"/>
  <link href="../Styles/s2_extra.css" type="text/css" rel="stylesheet"/>
  <link href="../Styles/s3_kindle.css" type="text/css" rel="stylesheet"/>
</head>

<body id="chapter">
  <div class="header"></div>

  <div class="main">
    <p>In mezzo a tutto questo rebelotto di pianti, frigne, lamenti e discussioni l’Ercolino continuava a dare l’impressione di starsene dentro una bolla, finché un giorno aveva chiesto, siccome doveva prepararsi agli esami di maturità e voleva stare tranquillo, se poteva andare a studiare a casa dell’Anselmo. Che non avesse ancora capito che il disgraziato era sparito dalla circolazione? Va’ a saperlo! Comunque, permesso concesso, ma che non si azzardasse piú a chiamarla «casa dell’Anselmo» perché quella casa era del sottoscritto, e magari sarebbe diventata dell’Alberto, semmai un giorno o l’altro si fosse sposato con la stangona. C’era andato portandosi una carovana di libri, ma inutile dire tornava regolarmente a pranzo e cena. Per inciso devo aggiungere che quella faccenda della casa che poteva diventare dell’Alberto, se si fosse sposato, alle orecchie dello stesso non era suonata tanto bene. Me l’aveva detto un pomeriggio in ferramenta che lui a sposarsi, per il momento, non ci pensava neanche alla lontana. Gli avevo risposto che mi era scappata cosí, tanto per dire, e lui, d’accordo, comunque era meglio se stavo attento alle parole.</p>

    <p>Intanto di sopra, in casa, una settimana dopo l’altra, le cose sembravano aggiustarsi un po’, l’Alice mostrava segni di miglioramento. Ma si vede che qualcuno mi aveva maledetto condannandomi a non avere un momento di pace. Sí perché quando si era infine ricordata di aver messo al mondo un secondo figlio, lui invece non aveva capito che era lei la sua vera madre. Per un bel po’ quando l’Alice tentava di prenderlo in braccio quello giú a frignare e a cercare con gli occhi la nonna. Di conseguenza anche l’Alice giú a piangere, le tornava la depressione, si rimetteva a letto, vestaglia, ciabatte eccetera. Insomma, eravamo punto e a capo. Cioè, magari solo punto e a capo.</p>

    <p>In quel periodo io stavo in ferramenta il piú a lungo possibile, salivo quasi solo per mangiare e dormire; il riposino lo facevo nel mio ufficietto su una brandina, visto che le vendevo. Pure l’Alberto faceva cosí, mangiava, poi al bar a cacciar balle con gli amici e alla sera via, a morosa, che in casa s’era ben guardato dal portare una seconda volta. Solo che dopo un po’, una sera, mia moglie mi aveva fatto segno di seguirla in cucina e lí, sottovoce, mi aveva detto che quella mattina aveva beccato l’Alice che frugava nei cassetti e negli armadi. Quando le aveva chiesto cosa stesse cercando lei aveva risposto il cappello, e con una voce da mettere i brividi. Ma quale cappello?, avevo chiesto io. Quello del maestrino che aveva portato in casa qualche anno prima. E perché? Lo stava cercando nel caso lui fosse tornato per riprenderselo. Non c’era stato verso di farla ragionare, farle capire che chissà che fine avevano fatto sia il cappello sia il maestrino. Era andata avanti a cercare per un po’, poi s’era messa a piangere ed era tornata a letto. Dico io, ma si poteva? No, non si poteva, e avevo dovuto dare ragione a mia moglie, era meglio chiamare il dottore, che fra l’altro era anche mio cliente, avendo la passione del giardinaggio; a volte capitava di vederlo andare a fare una visita con la borsetta in mano e ai piedi gli stivali verdi che indossava quando trafficava nella terra. Brav’uomo, il dottore, ma forse a furia di occuparsi di botanica aveva confuso un po’ le cose. Perché ci aveva spiegato che l’Alice era come una pianta che andava raddrizzata, bisognava metterle a fianco un sostegno perché venisse su bella dritta, se no ciao, si sarebbe stortata, poi s’era picchiato un dito sulla fronte. Sí, va be’, ma dove andavamo a prenderlo il sostegno per una che batteva la matta? Il dottore ci aveva spiegato che c’erano delle cliniche specializzate per curare certe malattie, io avevo subito chiesto, Il manicomio? Il dottore aveva sorriso, macché manicomi, nei manicomi ti curavano, se poi lo facevano, a gratis. Quelle cliniche, invece, volevano dei bei soldini, ma il risultato era garantito. Soldini? Quanti? A quel punto mia moglie aveva aperto bocca, mi aveva detto di tacere, non voleva sentire nemmeno una parola come se fossi in ferramenta con un cliente che stava tirando sul prezzo. Mi rendevo conto o no che c’era di mezzo la salute di nostra figlia e la salute non aveva prezzo? Costasse quel che costasse, se l’Alice doveva andare in clinica per guarire ci sarebbe andata, chiusa lí. Tempo due giorni e l’Alice si era ricoverata, mentre il sottoscritto aveva sganciato una caparra che copriva una settimana di clinica e che corrispondeva a un paio di settimane di incassi quando gli affari procedevano a gonfie vele. Avevo osato chiedere quanto ci sarebbe dovuta rimanere e la risposta era stata, Finché non starà bene, perché ci voleva del tempo per guarire da malattie del genere e infatti dopo tre settimane era ancora lí. Non ci si crederà, ma l’Ercolino s’era accorto che l’Alice non era piú in casa solo dopo due settimane. Aveva chiesto dove fosse un giorno a pranzo, e mia moglie gli aveva risposto che era in montagna a riprendersi un po’. L’Alberto ci era andato giú duro, gli aveva detto, Ma in che mondo vivi te? Allora era intervenuta di nuovo mia moglie a zittirlo, che l’Ercolino doveva pensare a cosa fare adesso che stava per dare la maturità. Maturità dalla quale sarebbe uscito col massimo dei voti.</p>

    <p>Quella faccenda lí del massimo dei voti aveva fatto girare un po’ le balle all’Alberto. Anzi piú di un po’. Però devo fare un passo indietro. Il giorno in cui erano usciti i risultati della maturità mia moglie aveva voluto accompagnare a tutti i costi l’Ercolino. Io le avevo detto che era una cosa ridicola, un conto era quando lo portava all’asilo, ma adesso c’era il rischio che si facesse ridere dietro dai suoi compagni di classe, se lo vedevano con la mamma. Mi aveva risposto che se qualcuno si fosse messo a ridere ci avrebbe pensato lei a farlo smettere, e morta lí. Tanto piú che all’Ercolino la compagnia di sua madre non sembrava dare fastidio, al massimo gli era indifferente, come ogni altra cosa. Erano partiti a metà mattina, avevano fatto ritorno verso mezzogiorno e prima di salire in casa mia moglie era entrata in ferramenta gridando quelle tre parole: «Massimo dei voti». Non so cosa si aspettasse da me, stavo servendo un cliente, altri due erano di là in magazzino con l’Alberto, le avevo risposto con un cenno della testa e lei era sparita.</p>

    <p>Una volta su in casa avevo detto, Bravo Ercolino, anche l’Alberto aveva detto, Bravo, poi ci eravamo seduti a tavola per mangiare, ma mia moglie si era messa i pugni sui fianchi, tutto lí? Tutto lí cosa? Tutta lí la soddisfazione che volevamo dare a uno che aveva preso il massimo dei voti che solo un altro su novanta li aveva presi? E lo sapevamo cosa aveva detto a quei due, e anche a lei visto che era lí, il preside della scuola? L’Alberto mi aveva rubato le parole di bocca, No, non lo sappiamo, perché eravamo in ferramenta a lavorare. Mia moglie aveva finto di non sentire ed era andata avanti. Ecco, il preside aveva detto a tutti e due che dovevano pensare bene a cosa fare all’università e prendersi un periodo di riposo per ragionare sul futuro, guai sprecare l’intelligenza di cui erano dotati. Ma avevamo capito o no? Ma sí che avevo capito, che si prendesse tutto il riposo che voleva lasciando un po’ stare i libri, non l’avevo sempre detto che ogni tanto bisognava anche divertirsi? Allora mia moglie aveva detto che il preside aveva spiegato che esistevano dei campi estivi per studenti del calibro dell’Ercolino e di quell’altro, dove oltre che riposare potevano incontrare insegnanti ed educatori che li avrebbero aiutati a decidere per il futuro. E in un amen era andata a prendere dei dépliant che sempre il preside le aveva consegnato. Ue’, era stata cosí rapida che non avevo fatto in tempo a dire ciò che avevo però detto non appena era tornata con in mano quei fogli: cioè, l’Ercolino non poteva riposare e ragionare anche stando a casa, visto che, immaginavo, quei campi non venivano via gratis? Mia moglie aveva tentato di ribattere, ma il rumore della forchetta che l’Alberto aveva lasciato cadere nel piatto l’aveva bloccata. Va bene tutto, ma…, era sbottato. Eh no dico, era andato avanti l’Alberto, perché gli sembrava che in quella casa non si tenesse conto che magari c’era qualcun altro che aveva bisogno di riposare, e che quel qualcuno era lui, che non aveva mai perso un giorno di lavoro e si meritava un po’ di ferie come tutti i lavoratori del mondo. O forse si sbagliava? Tanto piú che aveva parlato con la morosa di andare un paio di settimane al mare, e in pratica avevano già deciso quando e dove. Il quando erano le due settimane di agosto in cui la concessionaria chiudeva. Ma proprio quelle?, aveva chiesto mia moglie. Perché, non vanno bene?, s’era irritato l’Alberto. Be’, aveva risposto mia moglie, non è che non andassero bene, ma dovevamo sapere che, visto che era lí e serviva la firma di un genitore, lei aveva già iscritto l’Ercolino al campo estivo proprio le prime due settimane d’agosto (anzi, bisognava versare una caparra). Poi c’era l’Alice: la clinica chiudeva tutto il mese e lei aveva pensato di portarla coi due figli da sua sorella, che aveva un appartamentino al mare, per evitarle l’impatto del brusco ritorno a casa che magari ricominciava a cercare il cappello del maestrino. Però non se la sentiva di lasciare suo marito, cioè io, tutto solo a sbrigarsela tra ferramenta e il resto. Se solo avesse saputo prima che l’Alberto voleva andare al mare… Io non so se prima che la conoscessi mia moglie avesse recitato in una filodrammatica, ma quando voleva fare la parte della peccatrice pentita le veniva una meraviglia. Metteva su una faccia che chiedeva scusa, sembrava una suora del convento mentre porta da mangiare agli affamati. Con quella faccia lí era riuscita perfino a far perdonare l’Alberto e altri due deficienti, naturalmente al tempo in cui l’Alberto era ancora una testa di cazzo, che per scherzo si erano bevuti tutta l’acqua benedetta. Ti smontava, insomma, e le parole ti venivano meno. L’Alberto aveva lasciato la forchetta dov’era, s’era alzato senza dire niente ed era uscito. Una volta soli io le avevo detto, Però magari prima di firmare e di decidere di portare l’Alice al mare potevi avvertirci. L’ho fatto per il bene della famiglia, mi aveva risposto. E i musi dell’Alberto me li ero grattati io.</p>

    <p>La stangona, la morosa dell’Alberto in pratica, lavorava nella concessionaria del padre, si occupava dell’amministrazione. Io l’avevo vista quella sola volta là, ma mi era bastata per inquadrarla, aveva carattere da vendere. E la conferma di essere nel giusto mi veniva da quello che mi diceva l’Alberto quando usciva alla sera: la Claudia vuole andare a mangiare la pizza o al cinema o a ballare. E se l’Alberto qualche sabato sera non usciva era perché la Claudia preferiva stare a casa a leggere o a dormire. Ecco allora cosa aveva fatto la Claudia quel mese di agosto: visto che l’Alberto, per via che l’Ercolino doveva andare a riflettere sul suo futuro e l’Alice non doveva rimettersi a cercare il cappello del maestrino, non poteva muoversi, sarebbe andata in vacanza da sola. Come sola?, aveva chiesto l’Alberto. Sola, aveva risposto lei, perché non si sognava neanche di andarci coi suoi a fare una vita che sembrava di essere alla corte del re Sole. Alberghi di stralusso dove bisognava cambiarsi tre volte al giorno, colazione pranzo e cena, frequentati da uomini imbalsamati e mogli impomatate, nessuno che avesse meno di cinquant’anni – come se all’ingresso ci fosse un cartello con scritto «Vietato l’ingresso alla gioventú» – e dove il massimo del divertimento era andare a mangiare il gelato la sera oppure stare su un dondolo ad ascoltare le chiacchiere di qualche vecchia col cagnolino. Sola invece, all’avventura, a godersi una libertà senza orari che era poi la vacanza che aveva progettato con l’Alberto e alla quale lei non intendeva rinunciare. Cazzo la piva che l’Alberto aveva messo giú! Il giorno delle tre partenze, la Claudia senza meta, l’Ercolino per il campo dove avrebbe deciso il proprio futuro, mia moglie per il mare con l’Alice e i due figli, non aveva aperto bocca. Solo dopo, giú in ferramenta, mi aveva detto, Ma quella lí sarebbe guarita? Si riferiva all’Alice, perché i sapientoni della clinica ci avevano detto cosí, basta ricovero, caso mai una visitina di controllo ogni tanto, e meno male con tutti i soldi che mi era costata. Io mica potevo contestare quello che dicevano i dottori, ma l’Alberto aveva dato voce al pensiero che era venuto anche a me quando l’avevo rivista. Era guarita davvero? Sembrava persa, gonfia, una specie di mezzo sorriso permanente; per spiegarmi, quello che fa uno che non capisce una barzelletta ma comunque sa che deve ridere per non fare la figura dello stupido. Gli avevo risposto che magari erano state le medicine e che adesso, grazie all’aria di mare, sarebbe tornata quella di prima. Sí, magari. Per intanto eravamo rimasti soli noi due e dovevamo dividerci tra casa e ferramenta. Per la casa avevo deciso io, macché star lí a spadellare tutti i giorni che poi ci restavano i piatti da lavare. Trattoria a pranzo e cena, che l’avarizia crepasse. Subito le cose sembravano andare bene, nel senso che il lavoro filava anche se non era granché, mia moglie telefonava tutti i giorni, noi bene, loro bene, l’Ercolino taceva, ma tanto nessuno si illudeva che avrebbe dato notizie, l’Alberto alla sera usciva un’oretta o due, almeno all’inizio. Poi era cambiato. L’Alberto, intendo. Un paio di volte aveva saltato di mangiare a pranzo, e anche una sera aveva detto che non aveva fame, io gli avevo detto, Almeno fammi compagnia, ma lui, Preferisco fare due passi, e in piú gli davano fastidio le chiacchiere del padrone della trattoria che siccome era un amico quando non doveva servire veniva a sedersi al nostro tavolo. Non si insegna ai gatti ad arrampicare, si dice dalle mie parti. Voglio dire che a me, quel fare dell’Alberto non mi piaceva, sospettavo che ci fosse qualcosa in ballo, avevo provato a chiedere, ma lui mi aveva risposto, Niente. Cupo, però, che non mi aveva convinto. E una bella mattina, mentre ero al telefono nel mio ufficietto, avevo sentito gridare. Butto l’occhio e vedo l’Alberto con un braccio per aria, il viso rosso, la bocca spalancata, e anche se non potevo sentire, era chiaro che stava mandando il cliente a dar via il culo. Anzi, per la precisione, la cliente. Raro che in ferramenta entrassero delle donne, se capitava era perché il marito o chi per lui le aveva dotate di un bigliettino con scritto bello chiaro ciò che serviva. Era successo invece che quella era entrata a chiedere qualche metro di fil di ferro e l’Alberto le aveva domandato di che tipo, la donna aveva risposto che non lo sapeva, il marito le aveva detto fil di ferro e basta, l’Alberto le aveva mostrato i modelli, semplice, plastificato, cotto, zincato, zincato rivestito, cotto nero, in acciaio, cotto bianco, lucido, ramato, quella aveva ripetuto che non lo sapeva, suo marito le aveva detto solo fil di ferro, quattro metri di fil di ferro e a quel punto l’Alberto era scoppiato, aveva detto che non aveva tempo da perdere con una che non sapeva quello che voleva, in piú per quattro merdosi metri di fil di ferro, per cui avesse la cortesia di non rompere che di clienti come lei la ferramenta faceva volentieri a meno. Era talmente inverso, l’Alberto, che non ero riuscito a calmarlo, mentre la cliente, superata la sorpresa per la sfuriata, aveva già imboccato la porta e diceva che mai piú si sarebbe fornita da noi. E l’Alberto, dài ancora, Ma meno male!, le aveva gridato dietro. Allora, siccome e per fortuna non c’erano altri da servire, gli avevo detto, Adesso vieni con me nell’ufficietto e mi spieghi cosa c’hai e me la conti tutta.</p>

    <p>C’era che la stangona non aveva mai chiamato, mai una telefonata e lui non sapeva cosa facesse, dove fosse e, aveva aggiunto con un po’ di fatica, nemmeno con chi. Oh bestia, avevo pensato, adesso mi toccava fare il consolatore dei cuori afflitti. A esserne capace però. Prima roba, secondo me un uomo non doveva stare dietro alle paturnie delle donne e ancora di piú non potevo vedere il mio primo figlio maschio conciato come un sanquintino perché la morosa non gli aveva telefonato, cretina, che poi cosa le costava. Avrei quasi quasi preferito che mi avesse detto di avere in giro un debito, piuttosto, cosí cacciando la mano nel portafoglio, che ormai s’era abituato ad aprire la bocca un giorno sí e uno no, avrei sistemato la questione. In quel caso, invece, bisognava dire qualcosa per consolarlo, ma erano appunto le parole che mi mancavano. Cosí non avevo fatto altro che dire, Ma su, ma dài, ma vedrai… Vedrò cosa?, mi aveva chiesto lui. Eh, vedrai che non è successo niente, avevo risposto, e che magari proprio quel giorno si ricordava di telefonare. L’Alberto mi aveva risposto, Sí, va bene ma mentre parlava si era già alzato per andare via e piantarmi lí nel mio ufficietto. Mancavano cinque giorni al ritorno dei vacanzieri. Mia moglie aveva continuato a telefonare che da loro andava tutto bene, e da noi? Anche noi tutto bene, tanto era inutile stare lí a spiegarle al telefono. Dall’Ercolino niente, neppure dalla Claudia, l’Alberto muto come un sasso che era meglio se al banco ci stavo io, perché ai clienti bisogna far su bello. Una sera gli avevo detto che, quando tutti tornavano, se aveva voglia poteva andare via lui a fare un po’ di vacanza. Vacci te, mi aveva risposto.</p>

    <p>Non ero mai stato uno che faceva tanti complimenti, nel senso che le carezze, le coccole, i bacetti non mi venivano spontanei, e se una roba non è spontanea è finta. Tanto per dire, quando avevo chiesto a mia moglie se voleva sposarmi, lei mi aveva detto, Ma mi ami? Le avevo risposto, Ma sí, e lei aveva ribattuto, Allora dimmelo, e io, Ma sí, dài, se ti ho chiesto di sposarmi… Ma non è che ero una bestia, solo che la vita è dura e tante volte per certe cose manca il tempo. Avevo anch’io le mie belle emozioni però non mi sembrava il caso di andare in giro a dirle ai quattro venti. Per farla breve, la notte prima del ritorno dei vacanzieri avevo dormito male. Cioè, piú che male poco, perché mi sentivo addosso una roba strana, e cosí gira di qua, gira di là, alla mattina avevo due gonfi sotto gli occhi che l’Alberto era uscito dal mutismo per chiedermi se stavo bene. Mi imbarazza un po’ confessare una cosa del genere, ma d’altra parte cos’ho da vergognarmi, data la condizione in cui sono adesso? Ecco, se mi era venuto il gonfio sotto gli occhi era perché avevo dormito poco al pensiero che il giorno dopo la casa sarebbe tornata a essere quella di sempre. Proprio cosí. Ero contento di rivedere l’Ercolino, l’Alice e i suoi due figli. Anche mia moglie. Mi dispiaceva per l’Alberto, che anche lui aspettava, ma non come me. Lui voleva solo una telefonata in cui la Claudia gli diceva che era rientrata, e rispetto a me il gonfio sotto gli occhi ce l’aveva già da qualche giorno. Bastava che non andasse a fare scenate, mi ero augurato tra me e me, perché quella mattina aveva una ghigna che prometteva tempesta.</p>

    <p>Il primo a tornare a casa era stato l’Ercolino, una bella sorpresa, non c’è che dire. Saranno state piú o meno le dieci quando mi ero ricordato che per quelle due settimane avevamo mangiato fuori, quindi in casa non c’era niente. Allora via, ero corso a fare un po’ di spesa, pane, carne, uova, pasta, quello del negozio mi aveva consigliato anche il ragú già pronto. Porto tutto su in casa e non ti trovo lí l’Ercolino seduto sul mio divano con un libro in mano che mi guarda e dice, Ciao, come se mi avesse visto due minuti prima? Ma quand’è che era arrivato, gli avevo chiesto, Un’oretta fa, aveva risposto. E passare giú in ferramenta a salutare no, eh? La voglia di chiedergli com’era andata, se si era riposato e se il futuro si era chiarito mi era passata, tanto piú che aveva rimesso la testa sul libro e addio fichi. Il tempo di ridiscendere in ferramenta e avevo trovato due clienti in attesa al banco, ma dietro il banco non c’era nessuno. Uno mi aveva avvisato che l’Alberto era andato a rispondere al telefono, magari qualche ordine. Ma buttando l’occhio avevo notato che l’Alberto non stava prendendo appunti; nessun ordine, a quanto pareva. La Claudia, la stangona, avevo pensato. Intanto avevo voltato via i due clienti e quando l’Alberto era uscito dall’ufficietto gli avevo chiesto se andava tutto bene. Lui, Sí, sí. Io, Qualche novità, lui, No, no. Poi aveva aggiunto che andava in magazzino a sistemare delle cose, cosa poi?, e io gli avevo gridato dietro che l’Ercolino era tornato, era in casa, se voleva andare su a salutarlo. Dopo, aveva risposto, e fino a mezzogiorno non l’avevo piú visto. A mezzogiorno, siccome il resto della famiglia non era ancora arrivato, avevo proposto ai due di andare ancora a mangiare in trattoria, tanto per non sporcare casa. L’Alberto aveva risposto no, non aveva tanta fame, magari si sarebbe arrangiato con un panino. L’Ercolino invece mi aveva seguito e a tavola aveva fatto la solita parte per due, tant’è che il padrone aveva detto, Ostia, ma dove la mette tutta quella roba? Ovvio che era stato il momento buono per chiedere all’Ercolino cosa avesse combinato in quelle due settimane, lui mi aveva risposto che dovevamo parlare. Ma come, dove e quando si vede che non era ancora il momento di comunicarmelo. Va be’, mi ero detto, si vede che voleva aspettare di farlo quando ci fosse stata anche mia moglie, che non poteva tardare piú di tanto: corriera delle due o corriera delle cinque, altre non ce n’erano.</p>

    <p>Alla fine erano arrivate alle due e io ero lí sul piazzale con addosso ancora un po’ di quella roba che mi aveva fatto dormire poco la notte prima.</p>

    <p>Faceva caldo, d’altronde eravamo in estate. E poi lí, in quella piana, c’era anche un sacco di umidità che veniva fuori dalla terra di notte e restava come schiacciata sotto un cielo quasi sempre grigio, che quando si apriva era solo per dare spazio a un sole che ti spaccava in due. Insomma quel giorno faceva caldo umido, e chissà sulla corriera, quindi logico che l’Alice, la prima a scendere, si stesse asciugando la faccia con un fazzoletto. Io le ero andato incontro pronto a dirle la sorpresa, perché in casa avevo piazzato due bei ventilatori, d’altronde li vendevo, ma l’Alice era schizzata via, tra l’altro prendendo la direzione sbagliata, che aveva corretto solo quando mia moglie, scesa per seconda, con il piccolo in braccio e l’altro per mano le aveva gridato, Ma dove vai! La cosa che mi aveva colpito di piú di mia moglie, oltre al suo viso congesto di caldo, erano state le sopracciglia lunghe e girate in su come due cornini, che le davano un’espressione indiavolata. Una volta messi i piedi a terra mi aveva piazzato in braccio il piccolo, Tienilo un po’ tu!, poi mi aveva chiesto, Cosa fai qui? Cosa ci facevo, le aspettavo no? Ah!, aveva esclamato lei, manco fosse una cosa strana. Io, col piccolo in braccio che era caldo come un biscotto, le avevo chiesto, Cos’è successo? Mia moglie mi aveva guardato. Cos’era successo? Poi ti spiego, aveva risposto, prima fammi andare da quella, cioè dall’Alice. E il piccolo, cosa ne facevo? Cià, ridammelo, aveva detto, mentre quello che aveva per mano s’era messo a frignare, aveva caldo, aveva sete, aveva fame, voleva andare… Ma insomma, avevo detto io. Adesso no, aveva ribattuto mia moglie, dopo, stasera. La corriera intanto era ripartita, polvere e una puzza di gas che avevo respirato senza accorgermi pensando alla notte che avevo appena passato. Sparita la polvere e non del tutto la puzza di gas ero rimasto lí un po’, tipo lampione solitario. Mia moglie, intanto, che da come camminava e tirava il nipotino che aveva per mano si capiva che era nervosa come uno scursone, stava cercando di raggiungere l’Alice per impedire che si infilasse in una cabina del telefono.</p>

    <p>L’avevo ben capito che i miei sogni di gloria della famiglia riunita erano andati a farsi benedire. E, ue’, di aspettare fino alla sera per capire cosa diavolo fosse successo non ne avevo voglia. Cosí ero andato in ferramenta per dire all’Alberto che lo lasciavo solo per un po’ e salivo su in casa a vedere. Dentro, però, c’erano due al banco, impalati, tutti in tiro, giacca e cravatta, zitti zitti di fronte all’Alberto, zitto anche lui. M’era venuto freddo perché avevo pensato: i finanza. Mi era già successo anni prima che mi piombasse un’ispezione, sempre in due, sempre senza divisa; avevano tirato fuori il tesserino e si erano piazzati in ferramenta per una settimana a controllare registri, fatture e anche quello che tenevo in magazzino, caso mai avessi articoli che non potevo vendere; mai visti due cosí rigidi, non avevano voluto nemmeno che gli offrissi un caffè, figurarsi il pranzo, dalle otto della mattina alle sette di sera erano rimasti lí a passare carte, e alla fine me l’ero cavata con una multarella per certe fatture che sailsignore dov’erano finite. Quindi, ripeto, mi era venuto freddo, perché qualche gaboletta l’avevo sempre fatta, come tutti d’altra parte, per restare a galla. Avevo salutato, e l’Alberto mi aveva detto che quei due signori aspettavano me. Ci credo, avevo pensato, e invece non si può immaginare la sorpresa. Una roba che sulle prime avevo creduto di aver capito male, quando i due si erano presentati. Perché uno era il nuovo rappresentante della ditta Ferfort, ma l’altro, l’altro era il Ferfort in carne e ossa, che mi aveva anche detto nome e cognome stringendomi la mano, ma ero talmente stordito che me l’ero dimenticato all’istante. Aveva cominciato a dire che non voleva disturbare… Disturbare? Disturbare lui? Ma stava scherzando? Non voleva disturbare, aveva ribadito, ma dopo quello che era successo con la storia dell’Anselmo aveva pensato che fosse una buona cosa fare il giro di tutti i commercianti che erano stati imbrogliati per scusarsi e nel contempo presentare il nuovo arrivato, sperando che ciascuno di noi rinnovasse la fiducia nella sua ditta. Soprattutto, aveva detto, quelli come me, clienti che da anni e anni si fornivano da lui e non avevano mai mancato di onorare i propri impegni. Il Ferfort aveva detto che noi commercianti, anche io, eravamo per lui come una famiglia di cui si sentiva il padre, e in quanto tale aveva a cuore le sorti di tutti, voleva che restassimo uniti e via dicendo, un discorso che quasi mi aveva fatto venire le lacrime agli occhi. Io gli avevo risposto che mai avevo pensato di cambiare ditta, perché anch’io mi sentivo parte di una famiglia. Poi il Ferfort mi aveva chiesto di fargli visitare la ferramenta e aveva dichiarato che di cosí belle e fornite ne aveva viste poche, che forse era una cosa che diceva a tutti, ma a me aveva fatto lo stesso piacere. Alla fine aveva insistito per offrirmi un caffè, non prima di chiedermi di effettuare, da quel momento in avanti, i pagamenti con un versamento diretto in banca, onde evitare equivoci, al che il nuovo rappresentante aveva fatto un colpettino di tosse inarcando le sopracciglia perché forse si era offeso un po’ ascoltando quelle parole. Ci eravamo salutati stringendoci le mani – il Ferfort mi aveva teso la sinistra, si vede che era mancino – e il rappresentante mi aveva dato appuntamento alla settimana successiva: sarebbe passato per gli ordini dell’autunno. Li avevo guardati andare via con la macchina, un macchinone, e solo allora mi era venuto in mente che non avevo chiesto se sapevano che fine avesse fatto quel disgraziato dell’Anselmo. Ma va be’, ero troppo contento della visita, troppo orgoglioso delle parole che il Ferfort mi aveva detto e di andare in casa mi era passata la voglia. Quello lí era stato un momento che qualunque commerciante sogna di vivere e avevo deciso di godermelo ripetendomi nel pensiero le parole del Ferfort fino in fondo. Cioè fino a quando era venuta l’ora di chiudere la bottega e salire su per sentire cos’era successo.</p>

    <p>Non avevo mai visto gente piú smorta di cosí dopo due settimane di vacanza al mare. Smorti come me e l’Alberto. Cos’è, aveva sempre piovuto? O c’era stata l’eclissi di sole per tutto il tempo? L’avevo chiesto quando ci eravamo seduti a tavola e per tutta risposta l’Alice s’era messa a piangere, s’era alzata, non aveva fame, andava in camera. L’Alberto anche lui, Devo andare. Dove? Ciao, a dopo. L’Ercolino mangiava chiuso nella sua bolla. Avevo ripetuto la domanda e mia moglie aveva risposto, In pratica sí, aveva sempre piovuto nel senso che l’Alice non aveva fatto altro che piangere. Piangere perché, avevo chiesto, se alla clinica avevano detto che era guarita, al massimo una visitina di controllo ogni tanto? Proprio quello era il punto, aveva risposto mia moglie, piangeva perché voleva tornare in clinica… Ma è matta?, l’avevo interrotta. No, aveva risposto mia moglie, o forse sí, in ogni caso, e dài e dài, l’Alice le aveva confessato che si era innamorata di un dottore. Non solo. Era convinta che anche il dottore fosse innamorato di lei, e che qualcuno non voleva che si sposassero. Cosí avevano passato le due settimane quasi sempre chiuse in casa, l’Alice aspettava una telefonata del medico, i bambini li aveva portati in giro sua sorella, che però a un certo punto le aveva detto di scusarla, ma se avesse saputo che avevamo una matta in famiglia non le avrebbe invitate. Cosí avevano anche un po’ bisticciato, e gli ultimi giorni quasi non si erano parlate. E adesso cosa facciamo?, avevo chiesto. Mia moglie aveva allargato le braccia, Diamole tempo, magari le passa. Sí, e se poi se ne inventa un’altra? Cosa vuoi che ti dica! Bella risposta! Ue’, guarda che è anche figlia tua e magari se… No, eh!, avevo interrotto mia moglie. Che non tornasse fuori con la storia del maestrino e del cappello perché sennò avrei fatto volare i piatti. I piatti sono capace anch’io di farli volare, aveva ribattuto lei. Insomma, eravamo lí per litigare di brutto quando l’Ercolino aveva detto che andava in camera sua. All’improvviso ci eravamo ricordati della sua presenza. Ma non dovevamo parlare?, gli avevo chiesto. Non adesso, aveva risposto lui, aveva asciugato il piatto con l’ultimo boccone di pane ed era filato via. Eccolo lí il bel risultato di aver perso una notte di riposo. Ma certo non potevo immaginare che se ne stava preparando una peggiore.</p>

    <p>Col nervoso che avevo addosso il sonno faticava ad arrivare, ma una volta passati in rassegna tutti i tipi di chiodi e anche le viti della ferramenta avevo sentito che finalmente mi stavo addormentando quando il telefono era squillato. Una sirena che aveva fatto scattare me e mia moglie; anche il piccolo dell’Alice, che dormiva in camera con noi, s’era messo a frignare, mentre l’Alice era comparsa con un sorriso ebete sulla luna piena. Ma chi sarà?, aveva chiesto mia moglie. Finché nessuno risponde…, avevo osservato io prendendo la cornetta. Due minuti, avevo ascoltato, poi avevo detto, Va bene, e avevo messo giú. Cosa c’è?, aveva chiesto mia moglie. C’era che bisognava andare a prendere l’Alberto. Ma quando, ma perché, ma dove? Quando: subito, prima che ci pensassero i carabinieri. Perché: era ubriaco marcio e in quelle condizioni non poteva guidare. Dove: al bar <em>Stella</em>, via Carlo Alberto 16, a circa quindici chilometri da casa mia, come mi aveva spiegato lo stesso proprietario dell’esercizio riassumendo l’accaduto. Cioè, l’Alberto era entrato nel suo locale verso le dieci e gli era sembrato già da subito un po’ bevuto. Però, va be’, niente, era tranquillo, s’era seduto da solo, aveva chiesto da bere, vischi, aveva detto il padrone del bar, e da quel momento in avanti era andato avanti a bere un vischi dopo l’altro fino al momento in cui lui gli aveva detto che non gliene avrebbe servito piú. Allora l’Alberto aveva dato un po’ fuori, aveva gridato e lui aveva ceduto, l’ultimo, poi via. Ma l’Alberto aveva la ciocca cattiva, voleva ancora da bere, il padrone non aveva ceduto, l’Alberto aveva ricominciato a gridare, aveva pure spaccato un bicchiere e allora il padrone aveva fatto una bella cosa. Siccome era uno di coscienza, non l’aveva cacciato, che se l’Alberto si metteva in macchina sarebbe andato a sbattere dopo dieci metri. L’aveva preso, che tanto ormai non stava piú in piedi, e l’aveva chiuso nel cesso pensando a cosa fare, chiamare i caramba o l’ambulanza? Solo che, dopo qualche minuto che l’Alberto era nel cesso e aveva picchiato colpi sulla porta, all’improvviso era calato il silenzio. Il padrone era andato a vedere che non stesse male. Invece l’aveva trovato seduto sulla tazza, la testa appoggiata al muro; ronfava buttando fuori un odore di vischi che consolava. Allora, visto che anche lui era un padre di famiglia, gli aveva frugato in tasca e nel portafoglio aveva trovato i bigliettini della ferramenta con il numero di telefono. E aveva telefonato per evitare rotture di balle a tutti: a lui, a noi e all’Alberto. Ecco spiegato quando, perché e dove, e siccome la macchina l’aveva presa l’Alberto, io ero dovuto andare con il Vespone, che saranno stati dieci anni che non lo guidavo piú, e prima che si mettesse in moto avevo dovuto tirar giú i santi di metà calendario.</p>

    <p>Il padrone del bar <em>Stella</em> aveva il naso schiacciato come se da giovane avesse fatto un po’ il pugile. Aveva parlato poco, mi aveva guardato come se fossi un padre degenere e prima di accompagnarmi al cesso dove l’Alberto dormiva mi aveva detto che c’era da saldare una fila di vischi non ancora pagati. Poi però mi aveva dato una mano a caricare l’Alberto sulla macchina, perché era vitale come un sacco di cemento. Il Vespone, avevo detto, sarei passato il giorno dopo a recuperarlo.</p>

    <p>Arrivato a casa avevo notato la luce ancora accesa in cucina, mia moglie che aspettava. Ero entrato e, L’Alberto dov’è? Come dov’è? Era giú in macchina che dormiva come un sasso sdraiato sul sedile di dietro. E lo lasciavo lí? E come facevo a portarlo su, da solo, per le scale, che pesava il doppio ubriaco com’era? E se sta male?, aveva chiesto mia moglie. Al massimo vomita, avevo risposto. Ma subito, al pensiero che potesse vomitare in macchina, avevo cambiato idea, a patto che mia moglie mi desse una mano. Cosí lei davanti che lo teneva per le ascelle, io dietro che lo tenevo per i piedi, oh issa, oh issa, l’avevamo portato su e trascinato fino al suo letto. Dopodiché, erano quasi le due del mattino, mia moglie mi aveva chiesto perché si era conciato cosí. Fattelo dire te, se sei capace, le avevo risposto. Quattro ore e dovevo aprire, io, e almeno per quel giorno non potevo certo contare sull’aiuto dell’Alberto.</p>

    <p class="new-part">La mattina mi era entrato in ferramenta un tal Besino, imbianchino, bel cliente, lavorava come un matto, sei figli e una moglie che faceva mestieri in giro per tenere a galla il bilancio di famiglia. Vedendomi da solo aveva chiesto ridendo se per caso mi era scappato l’aiutante, cioè l’Alberto. Ma no, non era stato bene quella notte e allora l’avevo lasciato a riposare. Peccato, aveva fatto lui, perché se no mi potevo prendere uno dei suoi figli, il mezzano, che voglia di studiare ne aveva avuta sempre poca ed era ora che imparasse a guadagnarsi la micchetta. Mi spiace, avevo detto. Anche a me, aveva risposto lui, ma se dovessi aver bisogno dimmelo. Sí, sí, figurarsi se mi tiravo in ferramenta il figlio di un altro quando c’avevo l’Alberto. A mezzogiorno ero salito in casa per vedere come andavano le cose. L’Alberto ronfava ancora della grossa, la camera odorava di vischi. Mia moglie, Possibile che non si riesca a svegliarlo? Possibile sí, si vedeva che non aveva esperienze di ciocche. L’Alice aveva chiesto quando poteva tornare in clinica, ma fino a che non riapriva non era possibile le aveva detto mia moglie. E poi vedremo, aveva concluso. Dopo mangiato mi era venuta addosso un po’ di pecondria, che vorrebbe dire un po’ di sonnolenza, visto che da un paio di notti dormivo a rate, un’oretta sul divano ci sarebbe stata proprio bene, ma niente da fare, mia moglie mi doveva dire una cosa. Ancora?, mi era scappato. Lei, Sta’ calmo perché è una roba bella. Ah sí, e sarebbe? Sarebbe che l’Ercolino le aveva parlato. E quando? Stamattina, dopo la colazione. E non poteva aspettare che ci fossi anch’io? Be’, lei, sai com’è fatto. No, in effetti, ancora non riuscivo a capire com’era fatto, ma a monte questo, aveva parlato? E cosa le aveva detto?</p>

    <p>Se avevo capito bene quello che l’Ercolino aveva spiegato a mia moglie e, sempre che anche lei avesse capito bene, la sostanza era che non aveva deciso niente. Riposato si era riposato, ma il futuro era ancora incerto. Al campo estivo, durante gli incontri e le discussioni con professori e educatori, era venuto fuori che poteva diventare qualunque cosa avesse voluto, siccome era bravo in tutto, quasi un peccato che potesse diventare una cosa sola e non tante. D’altronde… Magari l’Ercolino era un artista, ma ancora non lo sapeva, quindi, al fine di non buttare via ’sta intelligenza che aveva, bisognava portare pazienza e dargli il tempo di trovare la sua strada. Va bene, avevo detto io, che almeno una mezz’ora di sonnellino me la volevo fare. Ma mia moglie aveva detto, Va bene? Tutto lí? Non hai niente da dire? Una cosa da dire c’era, che avevo un po’ di sonno, e se mi lasciava in pace una mezz’ora mi faceva una cortesia, però avevo taciuto. Cosí lei aveva ripreso a parlare. A suo giudizio l’Ercolino qualcosa doveva fare, non si poteva tenerlo lí a guardare il soffitto, doveva studiare, qualunque cosa, l’ingegnere, il dottore, l’avvocato, tanto niente gli avrebbe proibito di capire nel frattempo quale fosse la strada buona, anche perché, Metti che ’sta strada non salti fuori? In quel caso non sarebbe stato né carne né pesce mentre, se invece studiava, un pezzo di carta in mano ce l’aveva, e un pezzo di carta era sempre un pezzo di carta. Io avevo risposto, Può darsi, tanto non dovevamo decidere subito e poi era ora di andare a riaprire la ferramenta, addio sonnellino. Però quella faccenda lí di cercare la strada mi era rimasta in testa, il pomeriggio non avevo fatto altro che pensarci, e avevo capito che l’Ercolino aveva ragione per il semplice fatto che anch’io avevo fatto cosí. Se avessi dato retta a mio padre, che voleva a tutti i costi che diventassi muratore, carpentiere o qualunque cosa pur di avere la busta alla fine del mese, a quel punto sarei stato ancora lí a ubbidire agli ordini di qualcuno e non padrone di quel po’ po’ di ferramenta dove comandavo io. Certo non era venuta lei, la strada, a cercarmi; l’avevo sognata, voluta, pagata col sudore della fronte e con certe notti che a pensare ai debiti dovevo saltar fuori dal letto perché mi sembrava di soffocare. Era stata una giornata come se fosse novembre, quando bastava aprire la porta della ferramenta perché un po’ della nebbia che c’era di fuori entrasse. Per fortuna erano arrivati pochi clienti che non volevano niente di complicato, cosí avevo potuto andare avanti a pensare, convincendomi alla fine che l’Ercolino tra i miei tre figli era quello che mi assomigliava di piú, e pazienza per l’Alberto, che passava al secondo posto.</p>

    <p>L’Alberto, fra l’altro, s’era poi svegliato, però non voleva alzarsi dal letto e venire a cena. Mia moglie aveva tentato di convincerlo, ma non c’era stato niente da fare. Avevo provato anch’io, Dài Alberto che dopo una ciocca del genere bisogna mettere qualcosa nello stomaco! Mi aveva detto di lasciarlo stare, che non aveva fame e non voleva vedere nessuno. Ma si poteva almeno sapere cos’era successo? No. E allora, siccome sennò la pasta si scuoceva, ci eravamo messi a tavola. L’Alice anziché sedersi aveva detto che provava lei a parlare con l’Alberto, mia moglie aveva tentato di fermarla, Lascia stare va’!, ma l’Alice, come se fosse sorda, era sparita nella camera dell’Alberto e ci era rimasta per tutto il tempo che l’Ercolino aveva impiegato a spazzolare due piatti di pasta con tre michette. Poi era tornata con sulla faccia un sorriso da esaltata per dire che ci doveva riferire una cosa, che era poi quello che era successo la sera prima e che aveva spinto l’Alberto a prendersi quella ciocca feroce. Io avevo pensato, Orcocane, il Vespone, mi ero dimenticato di andare a ritirarlo. Comunque. In pratica la stangona, la Claudia, durante la vacanza solitaria ne aveva conosciuto uno, e da solitaria che era la vacanza era diventata in compagnia. Chi fosse, di dove fosse, quanti anni avesse, come si chiamasse l’Alice non lo sapeva, perché non lo sapeva nemmeno l’Alberto, dato che la Claudia non glielo aveva detto. Quello che gli aveva detto era che le sembrava di essersi innamorata, ma che le sembrava solo, però, e che le serviva un po’ di tempo per capire se era una di quelle cose che capitano d’estate quando il sole fa certi effetti oppure una cosa destinata a durare, nel qual caso ciao Alberto. Per il momento, quindi, era meglio che la lasciasse sola a riflettere, che non andasse a cercarla, doveva stare in pace per capire bene. Gli avrebbe fatto sapere. Mia moglie era sbottata, Io l’avevo pensato che quella Claudia lí… Avevo finto di non sentire. Ma non viene a mangiare nemmeno un boccone?, avevo chiesto. L’Alice aveva scosso la testa come per dire che solo chi è ferito nel cuore, come lei che era innamorata del dottore della clinica, poteva capire certe cose. Ma almeno, anche se aveva il cuore ferito, sarebbe tornato giú in ferramenta il giorno dopo? No, c’erano voluti quindici giorni, giusto per arrivare al primo temporale che annunciava la prossima fine dell’estate.</p>

    <p>Del Besino, l’imbianchino, un bel cliente, ho già detto che andava in giro a cercare di piazzare qua o là qualcuno dei suoi sei figli in età da lavoro. Ecco, il terzo giorno che ero solo in ferramenta era tornato, anche se non doveva comperare niente. L’Alberto a quel punto si era alzato dal letto, e aveva cominciato a mangiucchiare qualcosa, ma in ferramenta non ci voleva proprio scendere, era troppo via col pensiero; mia moglie mi aveva detto che certe volte stava alla finestra fisso a guardare fuori, altre menava certi pugni al muro come se avesse di fronte quello che la stangona aveva incontrato chissà dove. E il Besino, insomma, vedendomi lí senza aiuto, mi aveva rinnovato l’offerta del suo mezzano. Gli avevo detto no, che l’Alberto si stava rimettendo, tempo un paio di giorni e sarebbe stato in piedi. Il Besino, Va bene, ma dopo sette giorni, dieci che l’Alberto stava chiuso in casa, era tornato con la scusa di un barattolo di minio e mi aveva chiesto che malattia avesse mai l’Alberto, che non avevamo nemmeno chiamato il medico. Ma dico io, si poteva? Ma cos’è, gli avevo detto, mi tieni d’occhio? Lui, No, ma… Io, No, ma, niente! Oh Besino, te l’ha mai spiegato nessuno che a farsi i cazzi propri c’è solo da guadagnare? Lui, Ma no, scusa, è solo che… È solo che niente, Besino, se ti sento anche solo un’altra volta a farmi domande del genere… Va be’, adesso basta, aveva replicato lui, posso anche fare a meno di servirmi da te, sei mica l’unica ferramenta sulla faccia della Terra. Ecco, bravo, fa’ cosí allora, gli avevo risposto, che se ti rivedo il barattolo di minio so io dove te lo infilo! Avevo, anzi, avevamo gridato cosí tanto che mia moglie era venuta giú a vedere cosa succedeva. E quando glielo avevo spiegato mi aveva detto che dovevo stare calmo, perdere un cliente come il Besino era un bel danno, e poi il Besino era uno che parlava, magari convinceva qualcuno a fare come lui. Certo che se c’era qui l’Alberto non succedeva niente, ero sbottato. L’Alberto, conciato com’era?, aveva ribattuto mia moglie, che rispondeva a malapena sí e no alle domande? Fino a che non gli passa… Sí, ma quando gli passava? Lo sapevano in due: il Signore, come si usava dire, e la Claudia, che alla fine una bella sera aveva telefonato. Era proprio la sera in cui il temporale si stava preparando.</p>

    <p>Era scattata mia moglie e dopo un secondo era tornata per dire all’Alberto, È per te, con sulla faccia l’espressione Quell’Anselmo lí dove al posto dell’Anselmo c’era la stangona. Eravamo rimasti tutti zitti come solo i morti, anche il pargolo sul seggiolone, per sentire se l’Alberto diceva qualcosa, ma niente. Solo un mugugno alla fine, forse un ciao, poi era tornato in cucina e aveva detto che doveva andare. E, Ah, prendo la macchina, perché il Vespone, che nel frattempo avevo recuperato, non era il caso visto il temporale in arrivo. Mia moglie aveva sospirato, l’Ercolino aveva chiesto se poteva prendersi lui l’ultima cotoletta avanzata, l’Alice aveva aperto la finestra per far uscire l’odore di fritto. Fosse possibile far passare il tempo piú in fretta l’avrei fatto, perché ero in pensiero per l’Alberto, ma siccome in certe occasioni sembra che il tempo faccia apposta a non passare mai, mi era venuta l’idea di uscire per una passeggiata, cosí stavo un po’ lontano da casa. Ma quando l’avevo detto mia moglie, che stava lavando i piatti, s’era girata e mi aveva fatto segno di no con la testa. Io le avevo risposto con un altro segno che significava, perché no? E lei aveva insistito, sempre scuotendo la testa, no. Poi, lasciata l’Alice ad asciugare le stoviglie, mi aveva raggiunto per avvisarmi che, messi a letto i due piccoli, dovevamo parlare di una cosa. E alla mia domanda, Di cosa?, aveva risposto se per caso mi ero dimenticato che in quei giorni la clinica riapriva. Intanto, tra una cosa e l’altra, l’Ercolino era sparito, normale se fosse stato in camera sua. Invece era uscito senza dire niente, ma l’avremmo capito solo un paio d’ore dopo, quando era rientrato per dire anche lui una cosa. Insomma, se non si è capito, si stava preparando una serata densa di novità. La prima era appunto quello che mi aveva riferito mia moglie: che, essendo finito il periodo delle ferie, la clinica avrebbe riaperto. Cosa facevamo se l’Alice ricominciava con la storia che ci voleva tornare e del dottore innamorato? Io avevo divagato perché non sapevo proprio cosa rispondere. Avevo chiesto se per caso aveva ripreso l’argomento in quei giorni. Mia moglie aveva detto no, ma aveva grossi sospetti, perché l’aveva sorpresa piú volte a guardare il calendario e soprattutto aveva notato che piangeva molto meno. Quindi aveva concluso che, avvicinandosi la riapertura della clinica, si sentiva piú tranquilla al pensiero che poteva ricoverarsi di nuovo. Bisogna ammettere che era un bel problema, né io né mia moglie avevamo la soluzione, ed eravamo restati lí, muti, davanti alla tivú spenta, io per la verità con la palpebra che tendeva a cadermi un po’, quando avevamo sentito un rumore di passi sulle scale. L’Alberto, aveva esclamato mia moglie, entrando in agitazione. No, non poteva essere lui, non avevo sentito rumore di macchina, quindi ero scattato alla porta per capire chi diavolo stesse in casa mia a quell’ora e va’ la bella sorpresa dell’Ercolino che non era in camera sua. Ma quand’è che sei uscito?, avevo domandato. Risposta, Prima. Senza avvertire? Devo dirvi una cosa, aveva risposto lui. Bella o brutta?, aveva chiesto mia moglie, che tra l’Alice e l’Alberto temeva una nuova disgrazia, perché non c’è due senza tre. L’Ercolino aveva scrollato le spalle, né bella né brutta insomma. Tuttavia, visto che ancora non aveva capito bene cosa fare da grande, aveva deciso, giusto per non perdere tempo, di iscriversi a Filosofia, che gli sembrava la cosa piú giusta da fare in attesa di vedere finalmente con chiarezza nel proprio futuro, perché era una materia che stimolava il pensiero. Ah sí?, avevo pigolato io. Bravo, aveva detto mia moglie, ma con una specie di colica nella voce. Lui aveva aggiunto che l’indomani sarebbe andato a prendere i moduli per l’iscrizione. Poi, quando si era ritirato in camera, io avevo chiesto a mia moglie cosa studiavano a Filosofia. Eh, aveva risposto lei, tante cose. Tante quante? Tante! Va bene, avevo capito, però che me ne dicesse almeno due o tre, cosí da farmi capire. Ma all’improvviso le era venuto sonno, era stata una giornata stancante, Domani ti spiego, aveva detto, e morta lí. Io ero rimasto un po’ sul divano, seduto. Poi mi ero sdraiato un attimo, caso mai l’Alberto fosse tornato, cosí gli chiedevo com’era andata con la Claudia. Infine mi ero addormentato, e a svegliarmi ci aveva pensato mia moglie che mezzanotte era passata da poco.</p>

    <p>Stavo sognando di litigare col Besino, eravamo quasi lí per prenderci a botte, una spinta io, una spinta lui; in realtà era mia moglie che mi scuoteva per il braccio. Quando avevo aperto gli occhi mi aveva chiesto, Ma non hai sentito? Sentito niente, dormivo secco. Cosa? L’Alberto era tornato ed era andato a sbattere contro il muro del garage, una botta che aveva fatto tremare i muri. In casa si erano svegliati tutti tranne me e l’Ercolino. E l’Alberto dov’è?, avevo chiesto. Era ancora giú, bisognava che andassi a vedere, perché lei doveva calmare il pargolo e l’Alice era meglio non metterla di mezzo. La prima cosa che avevo visto era il cofano della macchina che si era aperto per la botta, e solo dopo l’Alberto che era ancora seduto in macchina con le mani sul volante, ma rideva. Oh Alberto, ma cosa c’hai da ridere che mi hai mezzo disfatto la macchina? Il finestrino era giú, nell’aria c’era odore di gomma bruciata. Ciao papà, aveva detto lui, e dall’alito avevo capito che aveva bevuto di nuovo, ma non vischi, una cosa dolce. Dài vieni, gli avevo detto, e avevo aperto la portiera. Cos’è successo ancora? Invece di rispondere l’Alberto mi aveva abbracciato. Avevo pensato che non riuscisse a stare in piedi, e un po’ era anche quello, ma soprattutto era per la contentezza, perché era tutto a posto. Cioè la Claudia aveva capito che quello che aveva conosciuto in vacanza non era niente, lui invece era l’uomo di cui era innamorata e gli aveva anche chiesto scusa, dopodiché avevano festeggiato. C’era voluto un bel po’ perché l’Alberto riuscisse a tirar fuori quelle quattro parole, ciarfogliava, non mi lasciava andare, poi l’avevo trascinato su in casa dove mia moglie aspettava insieme all’Alice. Era crollato sul divano, non eravamo riusciti a convincerlo che fosse meglio andare a letto, macché, aveva voluto raccontarci la serata punto per punto fino alla fine, quando, siccome aveva lasciato aperta la porta del garage per la fretta di uscire, al ritorno l’aveva infilata senza pensarci ed era andato a sbattere. L’Alice si era messa a piangere per la contentezza, e l’aveva proprio detto all’Alberto, Sono contenta per te. Mia moglie, invece, aveva seguito tutto il resoconto con la faccia dell’astensione. Poi all’improvviso era sceso il silenzio, l’Alberto si era addormentato, ma con gli occhi che non sembravano chiusi del tutto e un sorrisetto che pareva proprio cretino. Lasciarlo lí, portarlo in camera? L’avevamo lasciato sul divano, io ero sceso a chiudere il garage. Prima roba da fare l’indomani, chiamare il Donga, avevo pensato. Invece no. Prima roba che avevo fatto la mattina dopo era stata svegliare l’Alberto, che era ancora tutto intronato, ma visto che la stangona era tornata al suo posto anche lui doveva fare la stessa cosa, orario è orario.</p>

    <p>Verso metà mattina mia moglie era scesa in ferramenta. A vederla lí avevo pensato che fosse per il problema dell’Alice. Invece era scesa per vedere come stava l’Alberto. Cosí cosí, le avevo risposto, l’avevo cacciato in magazzino a spazzare i pavimenti perché c’aveva una faccia che non si poteva presentare ai clienti. Ma visto che c’era, E quella?, avevo chiesto. Quella ha un nome, aveva rimbeccato lei. Comunque, se intendevo l’Alice, niente, si era alzata tranquilla e di cliniche e dottori non aveva ancora parlato. Meglio. Sí, meglio, ma è ancora presto per festeggiare, aveva aggiunto mia moglie, perché s’era chiusa in camera ed erano un paio d’ore che non usciva. A mezzogiorno ero salito col pensiero dell’Alice che chissà cos’era stata chiusa in camera a fare, mi aspettavo che tornasse fuori con la storia del ricovero, invece no. L’Alberto aveva detto che preferiva dormire un po’, anziché mangiare, l’Ercolino aveva fatto il solito suo e all’una era arrivato il Donga col carro attrezzi. Davanti alla macchina s’era grattato la testa, poi aveva riattaccato con la storia dei figli che fanno solo guai e aveva chiuso dicendo che, se fosse stato in me, il conto l’avrebbe fatto pagare all’Alberto. Non ero piú salito in casa, m’ero steso mezz’ora sulla brandina, ma alle tre, visto che l’Alberto non s’era ancora fatto vivo, avevo chiamato mia moglie per dirle di mandarmelo giú. Ma se dormiva ancora? Doveva proprio svegliarlo? Per una volta non potevo stare un pomeriggio da solo in ferramenta, o c’era la processione dei clienti? Non mi ricordavo che anch’io quand’ero piú giovane e prendevo certe mine avevo bisogno di dormire per farmele passare? Cosa dovevo fare, star lí a litigare? Tanto piú che di processioni di clienti non ce n’erano.</p>

    <p>La sera ci eravamo seduti tutti a tavola per cenare, compreso l’Alberto, e quando stavamo per mettere il primo cucchiaio di minestra in bocca, l’Alice aveva detto, Ascoltate. Ecco la clinica, il dottore innamorato eccetera, avevo pensato. Solo l’Ercolino era andato avanti a mangiare mentre sua sorella parlava. Di scuola però.</p>

    <p>Sí, perché la scuola, l’insegnamento era stato il suo primo, vero, grande amore. Avevo guardato mia moglie con la faccia di chi non capiva, lei mi aveva risposto sgranando gli occhi. Se la vita fosse stata piú gentile con lei, era andata avanti l’Alice, adesso sarebbe stata una brava maestra, magari con tanti bambini che le volevano bene perché aveva insegnato loro a leggere, scrivere e far di conto, e forse avrebbe avuto anche una famiglia tutta sua, se un disgraziato non l’avesse rovinata. L’Ercolino a quel punto aveva attaccato il secondo piatto di minestra, la nostra ormai era fredda. Però, aveva proseguito l’Alice, non tutto era perduto. A me era venuto freddo, piú che la clinica e il dottore innamorato, avevo temuto che tirasse fuori la storia del cappello e del maestrino che l’aveva dimenticato in casa. Invece aveva detto che aveva deciso di riprendere il lavoro. Non a scuola. Ah no?, m’era sfuggito. E dove? Qui, aveva risposto. Cioè lí, in casa. Quasi meglio se avesse tirato fuori la clinica, avevo pensato. Ma in casa come?, aveva chiesto mia moglie. Dando ripetizioni, aveva risposto lei. Certo doveva riprendere la mano, allenarsi. Ma per quello non aveva sottomano il primo figlio che stava per cominciare le elementari? Ecco, sarebbe stato lui la sua palestra. Dopo, una volta che si fosse sentita pronta, avrebbe messo in giro per il paese, anche in ferramenta certo, degli avvisi con su scritto «Si dànno ripetizioni di aritmetica, grammatica, storia e geografia», e il gioco era fatto. Io non sapevo cosa replicare, mia moglie nemmeno. Ma se per il momento l’idea di fare la maestra aveva cancellato dalla mente dell’Alice la clinica e il dottore innamorato, andava bene cosí. E pazienza anche la minestra fredda.</p>

    <p class="new-part">Sembrerà strano, ma da quel momento, per un annetto circa, tutto era filato liscio. Subito non ci volevo credere, ogni mattina mi svegliavo col pensiero che era già stata una fortuna se il giorno prima non era successo niente. C’avevo dentro un’ansia, come l’attesa di una catastrofe, che quasi mi auguravo succedesse qualcosa, purché quella sensazione mi lasciasse in pace. Va’ se era possibile rovinarsi le giornate in quella maniera. Eppure anche gli asini, a furia di prendere bastonate in testa, capiscono il nome con cui li vuoi chiamare, cosí anch’io piano piano avevo cominciato a stare tranquillo e a non svegliarmi piú in piena notte con certi pensieri. Tanto per dire, l’Alice studiava le cose delle maestre e si allenava facendo ripetizioni a suo figlio, l’Alberto lavorava preciso in ferramenta, usciva un paio di sere con la Claudia e non era mai piú tornato a casa storto, semmai un po’ allegro, ma niente di che, l’Ercolino andava a Filosofia e quando gli chiedevamo cosa stava studiando rispondeva che era un po’ difficile da spiegare, però continuava a mangiare sempre il doppio di tutto e boia di un mondo se metteva su un etto. Solo una cosa era capitata un po’ particolare, e per fortuna anche divertente, quando non mancava molto all’estate. Ce l’aveva raccontata l’Alberto che la sera prima era andato a ballare con la Claudia in un locale dove facevano il liscio e anche il rok e rol, o come si dice. Una cosa che sulle prime non ci aveva voluto credere, poi guarda bene, guarda meglio… volevamo sapere chi era il cantante? Aveva fatto un po’ fatica a riconoscerlo, perché era tutto vestito di bianco, giacca e pantaloni pieni di lustrini, una testa di capelli tutta lucida, forse era una parrucca, ma alla fine aveva capito che era lui, l’Anselmo, roba da non credere com’era conciato. L’Alberto aveva detto che la voglia di spaccargli la faccia gli era tornata in un colpo, per fortuna c’era lí la Claudia che l’aveva trattenuto. Però gli si era avvicinato e l’aveva salutato, Ciao Anselmo, come va?, e all’Anselmo era mancata la voce, tanto che aveva lasciato il palco e dopo il presentatore aveva detto che per un improvviso mal di gola del cantante il programma della serata avrebbe subito delle variazioni. L’Anselmo che andava in giro a fare il cantante, chi l’avrebbe mai detto! La notizia aveva fatto ridere un po’ tutti, l’Ercolino appena appena; anche il pargoletto, che ormai aveva abbandonato il seggiolone, aveva fatto una specie di sorriso.</p>

    <p>Tutto lí fino a quando, qualche giorno dopo, l’Ercolino era venuto a confessarmi una cosa nell’ufficietto, giú in ferramenta.</p>

    <p>Mi aveva detto che aveva un amico. Mi era partito l’embolo, Ue’, sarai mica uno dell’altra sponda eh?, ero sbottato. Ma no, lui, cosa avevo capito. Era un amico di studio, uno che aveva conosciuto all’università, uno che aveva già le idee chiare sul futuro e che gliele aveva spiegate. Perché, aveva detto l’Ercolino, se si voleva trovare la strada della vita, non si poteva stare sempre in un ambiente angusto… Cioè?, avevo chiesto. Piccolo come tutti ’sti posti, dove vedevi sempre la stessa gente e facevi sempre le stesse cose. Eh, lo so che la vita tante volte è noiosa, avevo osservato. La tua magari, aveva obiettato lui, che però te la sei scelta e ormai non puoi cambiarla. Ma lui, che era ancora giovane, poteva evitare di fare la fine del topo… Come del topo? Per modo di dire, aveva chiarito l’Ercolino, intendeva solo che era in tempo a scegliere la sua strada, e per scegliere bisognava conoscere. Conoscere cosa, in che senso? Non capivo e l’Ercolino mi aveva spiegato, Il mondo, in sostanza doveva viaggiare un po’. Fare una vacanza?, avevo chiesto. In un certo senso sí, aveva risposto lui. E va be’, fattela, avevo detto io. Grazie, aveva risposto lui, però… Però, però, avevo sorriso io, e quasi gli davo un buffetto sulla guancia, l’avevo capito cosa significava quel però. Era arrivato il momento di far cantare il portafoglio, va be’, una settimana al mare o in montagna non era poi la fine del mondo. Allora, quanto gli serviva? Ma forse non avevo capito tanto bene, perché, prima cosa, non andava da solo, ma col suo amico dell’università, aveva specificato, e poi avevano in mente un viaggio un po’ cosí, all’avventura, si sa quando si parte e non si sa quando si torna. E no bello, gli avevo risposto, in casa mia si sa quando si parte e si sa anche quando si torna, orario è orario, i viaggi all’avventura non sono compresi. Se le cose stanno cosí, come non detto, aveva chiuso l’Ercolino, piantandomi lí nell’ufficietto a pensare che ogni tanto un po’ di pugno di ferro ci voleva pure con le persone intelligenti, e infatti il giovanotto non era piú tornato sull’argomento, aveva passato l’estate a casa, quasi sempre chiuso nella sua camera, gobbo sui libri, solo ogni tanto mi guardava come se volesse dirmi qualcosa, ma poi taceva. Nel frattempo l’Alice aveva finito di allenarsi a fare la maestra e aveva preparato e distribuito i suoi avvisi «Si dànno ripetizioni eccetera», che aveva piazzato perfino sulla porta della ferramenta, mentre l’Alberto aveva fatto le sue belle ferie come ogni onesto lavoratore in compagnia della Claudia ed era tornato felice come una pasqua almeno fino a quando era arrivato ottobre… o forse erano i primi di novembre?</p>

    <p>Novembre, adesso che ci penso bene, perché erano passati i morti e qualche giorno dopo avevo avuto un mezzo litigio col fiorista Berengaio. Il motivo era stato che per allargare il giro di affari mi era venuta l’idea di vendere gli alberi di natale e sulla vetrina avevo piazzato un cartello «Si prenotano abeti». Quando il Berengaio era venuto a saperlo era piombato in ferramenta a dirmi che quella era una concorrenza scorretta, come se lui si fosse messo a vendere viti e chiodi. Ma io gli avevo risposto che la differenza stava nel fatto che lui non distingueva un chiodo da una vite, mentre io un abete da un crisantemo sí. Quindi, siccome nessuna legge me lo proibiva, quell’anno volevo provare a vendere gli alberi di Natale, venisse a lamentarsi da me quando mi fossi messo a vendere anche crisantemi. Il Berengaio mi aveva fatto gli auguri di non venderne neanche uno, io gli avevo risposto, Vedremo, che con la clientela che c’avevo i conti li avremmo fatti all’Epifania. Poi, una volta che se n’era andato, avevo detto all’Alberto, che aveva assistito alla discussione zitto zitto, E se sotto il cartello ci scrivessimo: «Consegna a domicilio»? Per tutta risposta lui aveva scrollato le spalle, mugugnato qualcosa, insomma, come se la faccenda non lo riguardasse. Allora avevo preso la palla al balzo e gli avevo chiesto, Si può sapere cosa c’hai? Eh sí, perché da un paio di settimane non era piú il solito, sul lavoro era un po’ molle. Un giorno, addirittura, a un cliente che aveva chiesto un cacciavite con la punta a taglio aveva risposto che ne eravamo sprovvisti, rimanendo fermo al banco con lo sguardo nel vuoto e quando gli avevo domandato cosa gli fosse venuto in mente, visto che di cacciaviti a taglio ne avevamo per svitare tutte le viti del mondo, mi aveva detto, Per quei quattro soldi di guadagno… Ma quello era un cliente perso, gli avevo fatto notare, perché cosa può pensare uno di una ferramenta dove non trova una roba cosí elementare. Risposta, Amen. Subito avevo pensato che ci fossero di nuovo problemi con la stangona, ma non sembrava, perché uscivano quasi tutte le sere e di tanto in tanto si fermava a cena a casa di lei. Quindi bo’, fino a quella sera di novembre quando come al solito l’Alberto era uscito e poi rientrato, ma anziché filare a letto era venuto in camera nostra e ci aveva svegliato. Mamma e papà, devo dirvi una cosa. Io avevo acceso la luce del comodino, lui mi aveva detto di spegnere. Mia moglie aveva detto, Alberto, cos’hai combinato? E lui di botto aveva risposto, La Claudia è incinta. Allora erano partite tutte e due le luci del comodino, ma nel frattempo l’Alberto era sparito in camera sua. Mia moglie mi aveva chiesto, E adesso? E poi giú a piangere, Che figura, che figura!</p>

    <p>Dico io, che figura di cosa? Per me sarebbe stato peggio se mi avesse scentrato ancora la macchina, dico la verità, ci sarei rimasto peggio. Si piange per una malattia, non perché tuo figlio si deve sposare. Perché ovviamente, adesso che i due avevano combinato il guaio, bisognava pensare alle nozze. L’età giusta ce l’avevano, sí, va be’, potevano aspettare ancora un po’, ma ormai era inutile star lí a piangere sul latte versato, come mia moglie, meglio darsi una mossa, giusto per non far andare all’altare la sposa col pancione, che non sarebbe stato un bel vedere. La mattina dopo anche mia moglie era in piedi alle sei per vedere in faccia l’Alberto. Che intenzioni avete?, gli aveva chiesto. Ma che intenzioni voleva che avessero!, avevo detto io. L’Alberto aveva detto che anche la Claudia aveva informato i suoi la sera precedente. Prima voleva sentire com’era andata. Chiamala, allora, aveva consigliato mia moglie. Alle sei? Il concessionario mica era una ferramenta, apriva alle nove, non alle sette.</p>

    <p>Dal giorno dopo il problema per mia moglie era diventato cosa dire all’Alice e all’Ercolino e cosa mettersi. Le avevo risposto che ai due poteva dire la verità, tanto l’Alice sapeva bene cosa voleva dire correre il rischio di restare incinta (ero piú che sicuro che quell’animale dell’Anselmo non avesse aspettato il matrimonio per), e circa l’Ercolino avrei messo la mano sul fuoco che non gliene fregava niente: c’aveva i suoi libri e passava piú tempo all’università che a casa. Per il secondo problema facesse come credeva, non doveva mica andare a una sfilata di moda, solo a un pranzo per conoscere i futuri suoceri a casa loro, dove eravamo stati invitati due settimane dopo la rivelazione, una domenica. Cosí aveva deciso il papà della Claudia, il Concessionario. Ma com’è lei?, voleva sapere mia moglie, com’era la mamma della Claudia?, perché una che aveva messo al mondo una stangona come quella secondo lei doveva essere una specie di modella, e non voleva sfigurare. L’Alberto non aveva fatto altro che risponderle che era normale e cosí alla fine mia moglie si era decisa per un tailleurino color castagna e la permanente fatta il giorno prima, che per non rovinarla aveva dormito mezzo seduta.</p>

    <p>Era stata una domenica di sorprese. La prima la concessionaria, mai vista prima, macchine di un sacco di marche, quelle nuove al coperto e in un settore a lato quelle usate, piú un piazzalone davanti, anche quello pieno di macchine e qualche camion. Sopra il salone la casa, due appartamenti grandi come la concessionaria delle auto nuove. Insomma, casa e bottega anche il Concessionario, ma con una bella differenza rispetto alla mia. L’Alberto aveva fatto strada e ad aprirci la porta era venuta la seconda sorpresa, la mamma della Claudia, che se davvero aveva fatto la modella doveva essere stato per reclamizzare il mal di fegato. Dire che era un ragnetto è farle un complimento e, se non si fosse presentata subito come la signora Concessionaria, io avrei pensato che fosse la serva o al massimo una vecchia zia dell’uno o dell’altro, magari tirata fuori da un ospizio in occasione di quel giorno. La bellezza la Claudia l’aveva presa dal padre, che si era presentato tutto in tiro, cravatta con la spilla, panciotto, scarpe che scricchiolavano, e ci aveva mollato uno sguardo come se stesse calcolando il nostro valore sul mercato dell’usato. La Claudia era arrivata dopo un po’, quando già eravamo seduti in un salotto che odorava di pittura, perché il Concessionario aveva detto che sarebbe stato meglio parlare prima di metterci a tavola. Era smorta smorta, forse aveva già le nausee. Quando s’era seduta il Concessionario aveva detto, Cosa vogliamo fare coi nostri due eroi?, e allora io avevo capito che non l’aveva presa mica tanto bene, e se l’aveva digerita era solo perché aveva messo delle condizioni. Che per me, per noi, rappresentavano una sconfitta su tutta la linea.</p>

    <p>Cosa voleva fare coi nostri due eroi l’aveva già deciso lui, a cominciare dal matrimonio da celebrarsi il piú in fretta possibile per evitare chiacchiere. Quanto alla casa… La casa, ero intervenuto io, era già bell’e pronta, quella dove era stata l’Alice ai tempi dell’Anselmo e che era lí a fare niente. Ma il Concessionario aveva detto che non se ne parlava nemmeno. La casa c’era, ma era l’appartamento di sopra, aveva fatto anche un cenno con la testa. Lí avrebbero abitato i due, non si poteva pensare che la Claudia facesse tutti quei chilometri per andare a lavorare al concessionario. Perché la stangona avrebbe lavorato fino a che fosse riuscita, poi sarebbe rimasta lí in attesa del parto sotto gli occhi vigili della madre, il ragnetto che non aveva detto mezza parola mentre il Concessionario parlava senza mai essere interrotto; mi faceva invidia se pensavo a tutte le volte che invece mia moglie metteva il becco quando io dicevo qualcosa. Poi aveva aggiunto che, visto che i due avevano fatto il guaio e dovevano prendersi le loro belle responsabilità, cioè mantenersi come tutti, aveva previsto uno stipendio per la Claudia, cui fino a quel momento non era mai mancato niente perché le bastava chiedere, quindi anch’io dovevo fare la stessa cosa, cioè non dare uno stipendio all’Alberto, che lo prendeva già, ma concedergli un sostanzioso aumento, giacché l’attuale gli risultava essere poca cosa, o perlomeno non consono a mantenere lo stile di vita cui la figlia era abituata da sempre. Avrebbe pensato lui a partecipazioni e inviti, ma raccomandava una selezione oculata, meglio pochi e scelti, non voleva un matrimonio di quelli che poi scadevano nelle piú prosaiche volgarità, riteneva inutile il viaggio di nozze stante le condizioni della figlia; il ristorante era già designato, lo gestiva uno dei suoi clienti piú fedeli, cambiava macchina ogni anno e non comperava certo utilitarie. Gli pareva di aver detto tutto, aveva concluso, e se c’era qualche obiezione quello era il momento per tirarla fuori. Io avevo guardato l’Alberto, che mi aveva risposto con un’espressione del tipo, O è cosí o è cosí. La permanente di mia moglie si era afflosciata, la Claudia era sempre smorta, il ragnetto aveva detto, Adesso possiamo andare a tavola. Quando avevo visto piatti fondi e cucchiai avevo capito che per primo c’era qualcosa di brodoso, e avevo pensato ai risucchi di mia moglie e agli sguardi che si sarebbe attirata lí in casa del Concessionario, e magari anche al pranzo di matrimonio.</p>

    <p>Non che noi altri fossimo silenziosi, ma lei era una virtuosa. Tuttavia ai matrimoni era difficile che servissero robe brodose, e in ogni caso, figure o non figure, non si poteva mica lasciare a casa proprio la madre dello sposo. I nostri invitati, piuttosto, era a loro che dovevamo pensare. Il Concessionario aveva detto che ne voleva pochi e scelti. Un bel scegliere! Forse lui ne aveva che andavano anche loro in giro con le scarpe scricchiolanti, ma tra i nostri parenti c’erano piú scarpe grosse, e sul cervello meglio lasciar perdere. Che poi, a guardar bene, di parenti parenti c’era solo la sorella di mia moglie, che poteva anche andare bene se non avesse avuto per marito uno che ogni due parole era un porcone; eravamo talmente abituati a sentirlo tirar giú santi e madonne che noi non ci facevamo nemmeno piú caso. Noi, però. Tra l’altro aveva anche un vocione. A rigor di logica, l’Anselmo era ancora parente, ma non era nemmeno il caso di prenderlo in considerazione. Quanto a me ero figlio unico, quindi coi parenti finiva lí. Ci fosse stato ancora lo zio Píter, quello dei toscani nelle mutande, ma era morto già da un po’. A mia moglie avevo detto che, se fosse riuscita a convincere sua sorella a lasciare a casa il marito la si poteva invitare, se no niente. Lei mi aveva risposto che una richiesta del genere poteva essere offensiva, e poi che dopo il mezzo bisticcio quando erano state al mare non si erano quasi piú sentite, quindi forse era meglio lasciar perdere, e cosí avevamo fatto. L’Alberto, pensavo, magari voleva invitare qualcuno dei suoi vecchi amici, ma lui aveva detto che l’unico, quello proprio amico amico dei tempi andati, tal Saponetta, era in galera, degli altri aveva perso le tracce da quando aveva messo la testa a posto e s’era morosato con la Claudia. Cosí, alla fine, avevamo deciso che al matrimonio ci saremmo andati solo noi famiglia, poca brigata vita beata, e scommetto che il Concessionario aveva tirato un bel respiro di sollievo. Poi ci aveva fatto sapere che era inutile mandarci gli inviti, visto che eravamo i diretti interessati. Dei preparativi delle nozze avevamo notizie per bocca dell’Alberto, che le sapeva dalla Claudia, che a sua volta le apprendeva dal padre Concessionario. Aveva pensato a tutto, alla chiesa, alla musica da far suonare e al nome del figlio, Augusto come suo padre, se maschio, Rebecca come sua madre, se femmina. Cosí quando era arrivato il momento, un paio di giorni dopo l’Epifania, non so mia moglie ma io mi ero sentito come se fossi capitato lí per caso, al matrimonio sbagliato. Dimenticavo i testimoni: la Claudia aveva voluto una sua amica, Chantal, che era venuta apposta dalla Francia ed era tutta un meuí meuí, e quando stava zitta teneva le labbra arricciate, mentre l’Alberto, vista la carenza di parenti, presentabili o no, s’era tirato dietro l’Ercolino. Se devo essere sincero, per il testimone dell’Alberto a me era venuta un’idea e una mattina dall’ufficietto, senza dire niente a nessuno, avevo telefonato alla Ferfort per chiedere di parlare col Ferfort in persona, perché era a lui che avevo pensato per fare il testimone, uno che non aveva niente da invidiare al Concessionario in quanto a scarpe e cravatte. Ma il Ferfort mi aveva detto che non poteva, mi aveva spiegato che se mi avesse detto sí avrebbe dovuto fare altrettanto con tutte le altre ferramenta che glielo avessero chiesto, insomma non voleva creare precedenti, se capivo. Capivo, sí, come no, ma a essere sincero ci ero rimasto un po’ male, avevo sempre pensato che la mia ferramenta gli stesse a cuore piú delle altre. Pazienza, l’Ercolino quindi. Fino al momento del pranzo non avevo capito come avesse fatto l’Alberto a convincerlo, avrei scommesso che non ci sarebbe riuscito, ma dopo sí, perché l’Ercolino s’era prodotto in una delle sue migliori prestazioni a tavola, che a un certo punto avevo sentito il Concessionario dire mica tanto sottovoce, Ma a casa sua gliene dànno da mangiare a quello?</p>

    <p>Quanto agli invitati della sposa, erano una ventina tra uomini e donne: il fatto è che il Concessionario, o forse la ragnetta del mal di fegato, aveva predisposto di sistemarli a tavola in modo che formassero un gruppo compatto e noi, io, l’Ercolino, mia moglie e l’Alice, che aveva affidato i due figli a una baby sitter, ci eravamo trovati vicini come se fossimo a casa nostra, a parte l’Alberto che era al tavolo degli sposi. In pratica avevamo parlato soltanto tra noi, poco peraltro, e l’unico momento in cui ci era sembrato di essere davvero a un matrimonio era stato quando era arrivata la torta, una specie di monumento. Bacio, applauso, taglio e brindisi. L’Alice aveva buttato giú lo spumante tutto d’un colpo e nel giro di un attimo le era andato in testa e s’era messa a piangere.</p>

    <p>Siccome era gennaio e veniva buio presto, sulla strada di casa pareva che tornassimo da un funerale. La mattina dopo, come ai vecchi tempi, avevo fatto tutto da solo, perché stante la distanza dalla sua nuova casa avevo concesso all’Alberto di presentarsi alle sette, giusto per l’apertura, e anche di partire alle sei di sera, cosí che poteva arrivare a un orario cristiano per la cena. Per andare e tornare il Concessionario aveva dato all’Alberto una macchina, usata ovviamente. Ma rispetto alla mia, a quella che lui aveva spianato contro il muro del garage per la felicità, sembrava nuova di pacca.</p>

    <p>Mia moglie per qualche giorno dopo il matrimonio aveva messo su la faccia della madonna pentita, i figli diventano grandi e se ne vanno. A parte l’Alice che era sí andata, ma era anche tornata, le avevo fatto notare, e aveva cominciato a dare qualche ripetizione che era un po’ una rottura di balle, perché a volte quei bambinetti arrivavano all’una, l’ora del riposino, che cosí non c’era piú verso di farlo, e talvolta erano ancora lí alle sette di sera, ora di cena, e bisognava aspettare che l’Alice desse il segnale di libertà perché la casa ridiventasse casa e non una specie di succursale delle elementari. Era quasi uno spettacolo guardare l’Alice che faceva la maestra, perché metteva su un grembiule nero, girava intorno al tavolo impettita e parlava quasi gridando. Per esempio diceva, <span class="all-small-caps">SCRIVI BENE SOQQUADRO</span>, e se il bambinetto sbagliava bisognava sentirla, <span class="all-small-caps">NONNONNO</span>! <span class="all-small-caps">SOQ QUA DRO</span>! <span class="all-small-caps">DUE Q, DUE</span>! A ’sti poveretti faceva scrivere parole che non avevo mai sentito e allora, visto che ero lí, tentavo di impararle, ma il tempo di scendere in ferramenta me l’ero belle e dimenticate. Tanto non servivano per vendere viti, chiodi e altre robe ferruginose. Non è che ho usato il plurale, ’sti poveretti, perché avevo bisogno anch’io di ripetizioni. Il fatto è che l’Alice aveva cominciato con uno poi due bambini, poi la voce che dava ripetizioni a gratis era girata e piano piano il numero era aumentato, al punto che dopo qualche mese a me era venuta un’idea. Ne avevo parlato a mia moglie e lei mi aveva detto che, sí, poteva andare bene ma, minimo, bisognava dirlo all’Alberto, giusto per informazione. Sí perché l’idea era quella di svuotare un po’ la camera dell’Alberto, metterci un tavolo e qualche sedia e darla all’Alice, che cosí avrebbe smesso di fare lezione in cucina. L’Alberto mi aveva risposto sí, che non c’era neanche bisogno di chiederglielo, facessimo quello che volevamo della sua camera. A me aveva fatto strano, perché da una parte avevo salvato i miei riposini e si poteva cenare senza dover aspettare che gli alunni andassero via, però mi aspettavo un minimo di nostalgia, sarebbe bastato che l’Alberto mi avesse detto sí, ma che anche gli dispiaceva. Tra l’altro da un po’ aveva cominciato a non essere piú puntuale alle sette spaccate, certe mattine sette e un quarto, a volte sette e mezza, certe sere andava via anche alle cinque con la scusa che a casa del Concessionario c’erano invitati a cena e doveva prepararsi, perché lui e la moglie non potevano mancare; oppure gli invitati erano a casa della Claudia e anche in quel caso doveva prepararsi. Prepararsi a cosa?, avevo pensato, visto che per mangiare bastava sedersi a tavola? Ma non l’avevo chiesto. Poi, man mano che il momento del parto si avvicinava, i ritardi della mattina non li avevo piú contati, sembrava che la stangona ogni notte ne avesse una, e in effetti all’Alberto erano tornati i gonfi sotto gli occhi, tant’è che alla sera lo mandavo via io, che andasse a riposarsi un po’. Era stato in quel periodo che una sera, quando eravamo già a letto, mia moglie mi aveva chiesto cosa mi sembrava dell’Alberto. In che senso?, le avevo chiesto. Cosí, mi aveva risposto, perché a lei Quell’Alberto lí… Quella frase, quel modo di dire le cose lasciandole a metà che mia moglie aveva l’abitudine di usare ogni tanto a me faceva venire un nervoso che avrei tirato pugni. Quell’Alberto lí cosa?, le avevo chiesto, si voleva spiegare o voleva solo rompere i coglioni a uno che aveva sonno e che si doveva svegliare alle sei? Niente, aveva risposto lei, ma non le sembrava piú l’Alberto di una volta. Si poteva dire una scemenza del genere? Certo che non era piú quello di una volta, adesso era sposato, di lí a poco sarebbe stato anche papà, non abitava piú a casa nostra, lei lo vedeva giusto quell’oretta che saliva in casa a mangiare, e poi… le bastava!, aveva detto mia moglie. Le bastava quell’oretta per intuire che l’Alberto c’aveva qualcosa. Ma cosa? Non sapeva nemmeno lei di preciso, le sembrava via col pensiero, a tavola tante volte si fermava con la forchetta in mano o fissava un punto nel vuoto, e quando si accorgeva che lei lo guardava distoglieva lo sguardo e le faceva un sorrisetto. E poi non avevo notato che aveva cambiato il taglio dei capelli? Ecco, quando era ora di dormire uno doveva pensare al taglio dei capelli! E giú in ferramenta come andava?, mi aveva chiesto ancora. Come sempre, come al solito, le avevo risposto, anche se non era del tutto vero, ma d’altronde con una moglie che lo teneva sveglio gran parte della notte non si poteva pretendere che fosse lucido e scattante. Mah…, aveva sospirato lei. Ero convinto che mia moglie avesse le paturnie, adesso che ormai i figli erano grandi e coi nipoti l’Alice le lasciava fare solo la nonna. Fossero stati altri tempi sapevo io cosa fare, c’avevo io la medicina che l’avrebbe tenuta impegnata per un bel po’. Dal giorno dopo, comunque, anche se non volevo, avevo cominciato a guardare meglio l’Alberto. Sul taglio dei capelli non avevo niente da dire, non sapevo nemmeno come li avesse prima. Però quando era arrivato avevo sentito che profumava un po’.</p>

    <p>Tempo due giorni ed era scoppiata la bomba.</p>

    <p class="new-part">Era arrivata una telefonata dall’università per chiedere se i genitori dello studente Ercolino potevano presentarsi quello stesso pomeriggio alle ore sedici presso lo studio del preside della facoltà di Filosofia. Perché?, avevo chiesto a mia moglie, dato che aveva risposto lei. La segretaria aveva detto, Comunicazioni da parte del preside di facoltà, tutto lí. E il tono, il tono, dovevo sentire il tono! Ma il tono cosa? Be’, aveva detto mia moglie, era un tono che…, ma non aveva finito la frase. Oh bestia, possibile che l’Ercolino avesse combinato qualcosa di storto? Chi lo poteva dire, lui magari, ma era all’università… Vi porto io con la macchina, aveva detto l’Alberto, che ci aveva visti un po’ tremebondi. E la ferramenta? Va be’, ci mettiamo il cartello «<span class="all-small-caps">OGGI CHIUSO</span>», non casca mica il mondo, era stata la sua risposta. L’Alice aveva detto che sarebbe venuta volentieri anche lei a farci compagnia se non avesse avuto sei bambini a ripetizione, e s’era asciugata due lacrime perché quando in casa si nominava l’università a lei veniva il magone al pensiero che non le avevo permesso di andarci. Durante il viaggio di andata né io né mia moglie avevamo detto una parola una, c’era un silenzio che si tagliava. Solo l’Alberto aveva fischiettato ogni tanto e ogni tanto ci aveva indicato questo o quel modello di macchina che incrociavamo, marca, cilindrata, velocità massima, consumi e costo. Avrei dovuto sospettare qualcosa, ma col pensiero dell’Ercolino sentivo il rumore delle parole dell’Alberto senza capirne quasi il senso.</p>

    <p>Ci aveva accolto la segretaria con una voce che sembrava registrata, poi ci aveva annunciato, Ci sono quei signori. Faccia entrare, aveva risposto il preside. Nell’ufficio libri su tutte le pareti tranne dove c’erano le finestre, e nell’aria un odore che a me era parso di piedi, chi lo sa da dove veniva. Con un colpetto sulla schiena avevo mandato avanti mia moglie, io mi ero un po’ nascosto dietro di lei. L’Ercolino era già lí, in piedi, zitto, guardava il preside. Ben arrivati, aveva detto quello sorridendo solo coi denti di sopra, che mi avevano fatto pensare a un segaccio da potatura. Ma siccome aveva sorriso mi ero messo di fianco a mia moglie perché mi ero sentito piú tranquillo. Poi avevo guardato l’Ercolino, se sorrideva anche lui, ma era serio e aveva abbassato lo sguardo, forse sulle mie scarpe che erano quelle che mettevo sul lavoro, ma d’altronde eravamo partiti di fretta. E intanto il preside aveva cominciato a dire che si scusava di averci scomodato, ma voleva condividere con noi genitori il grande onore che l’Ercolino s’era guadagnato e che di riflesso ricadeva anche sul dipartimento da lui diretto e sul corpo insegnante responsabile della crescita intellettuale di coloro che frequentavano la facoltà. L’Ercolino era sempre lí, serio serio, il preside aveva continuato a parlare snocciolando un sacco di date, premi, attestati e nomi di gente che era uscita da quell’università facendo poi grandi cose sin dai tempi di carlocodega. Fossi caduto morto allora, se ne conoscevo uno, mentre mia moglie aveva continuato a fare sí con la testa come se li conoscesse tutti. Siccome nell’ufficio del preside non c’era un orologio, non posso dire per quanti minuti quello avesse parlato prima di arrivare al sodo: cioè che l’Ercolino aveva partecipato a un concorso in cui c’erano di mezzo altre università e il lavoro che aveva scritto s’era classificato tra i primi tre. Non aveva mica vinto soldi, come avevo sperato io per un attimo, ma una borsa di studio che gli garantiva un soggiorno di sei mesi all’estero grazie alla quale avrebbe potuto approfondire l’argomento per cui si era distinto. Il preside, che si vede che era abituato a fare cerimonie, si era poi avvicinato all’Ercolino, Complimenti, gli aveva detto, quindi s’era spostato da noi per congratularsi con i genitori di tanto giovane. Aveva usato proprio queste parole. Io e mia moglie eravamo rimasti lí impalati, non sapevamo cosa fare, il preside aveva sorriso, sempre coi denti di sega, infine aveva aggiunto che potevamo andare ed essere orgogliosi di un figlio come l’Ercolino, che invece non era venuto con noi perché doveva finire delle cose. L’Alberto, che ci aveva aspettato in macchina, aveva voluto sapere cos’avesse combinato il genio di famiglia, mia moglie era appena riuscita a dire che andava all’estero, poi s’era messa a piangere, ma senza fare versi. Allora io avevo risposto che gli avrei raccontato piú tardi, magari domani, dopo che anch’io mi fossi fatto spiegare bene dall’Ercolino com’era quella faccenda. Tra una roba e l’altra eravamo arrivati a casa in pratica all’ora di chiusura della ferramenta, e sotto il cartello «<span class="all-small-caps">OGGI CHIUSO</span>» c’era appiccicato un foglietto con l’ordine di un po’ di cose che servivano a una specie di tuttofare, il Noverino, e sotto la scritta «Passo domani matina a bonora».</p>

    <p>Quand’ero sceso la mattina dopo il Noverino era già lí davanti alla porta della ferramenta. Gli avevo chiesto scusa per il pomeriggio prima, e lui, Fa niente, ma fa niente un corno perché non vedevo l’ora di raccontare a qualcuno l’orgoglio che era capitato in famiglia e che l’Ercolino aveva cercato di chiarirci in cosa consisteva. Cioè che aveva fatto una ricerca su un filosofo antico, aveva anche detto il nome, ma chi se lo ricordava, un filosofo che era ormai caduto nel dimenticatoio e che invece a lui era diventato simpatico per certe robe un po’ misteriose, almeno per me e per mia moglie, mentre l’Alice aveva fatto cenno di sí ma secondo me fingeva… Va be’. Va be’ l’aveva detto il Noverino, che aveva fretta di andare, ma fino a che non gli preparavo la roba che gli serviva non poteva, quindi era rimasto lí ad ascoltare. Poi avevo detto anch’io, Va be’, totale, la ricerca che il mio Ercolino aveva fatto era andata a quel concorso e lui aveva vinto un soggiorno all’estero di sei mesi. Una vacanza?, aveva chiesto il Noverino. Era stata la stessa cosa che aveva chiesto mia moglie, Ma cos’è, una specie di vacanza? Sí perché era tutto pagato, viaggio, vitto e alloggio. Macché vacanza, aveva risposto l’Ercolino, lí all’estero doveva studiare ancora di piú le robe di quel filosofo, forse scrivere un libro, comunque non andava certo a grattarsi le balle. Il Noverino mi aveva detto che anche lui non aveva tempo per grattarsi le balle, quindi se gli preparavo la roba che gli serviva per certi lavori che lo aspettavano gli facevo una cortesia. Tempo perso parlare con certi ignoranti, avevo pensato mentre l’Alberto entrava in ferramenta col suo solito ritardo. Quando il Noverino era andato l’Alberto mi aveva chiesto, Allora, il genio? Avevo spiegato come stavano le cose anche a lui e che tempo un mese, giusto quello che serviva per preparare tutte le carte, l’Ercolino sarebbe partito.</p>

    <p>Tempo un mese e nasceva il figlio dell’Alberto e della stangona.</p>

    <p>Le lacrime di mia moglie per la partenza dell’Ercolino non avevano fatto in tempo ad asciugare che erano arrivate quelle per il figlio dell’Alberto. Maschio, che fin da subito quelli che lo avevano visto avevano detto che era preciso sputato al Concessionario, pure l’Alberto. E allora, anche se a me non sembrava proprio (anzi, mi sembrava brutto, con la faccia incagnata che hanno i bambini appena nati), io gli avevo detto, Meno male, perché se fosse assomigliato a quella che faceva la réclame del mal di fegato sarebbe stata una bella disgrazia. L’Alberto non l’aveva presa bene, mi aveva detto che bisognava conoscerla prima di giudicarla, a lui lo sgorbietto era simpatico, non è l’abito che fa il monaco, insomma. E a proposito di abito bisognava vederlo l’Alberto il giorno del battesimo, tirato come un manichino, con un vestito fatto su misura dal sarto del Concessionario, aveva detto all’Alice. Al battesimo c’era tutto il circo degli amici del Concessionario con le scarpe scricchiolanti, non c’era stato un pranzo come al matrimonio, solo un rinfresco, dopo, in una sala del ristorante dell’amico del Concessionario, quello che cambiava macchina ogni anno e mica comprava utilitarie. Circa i padrini, la Claudia aveva scelto una sua amica, che questa volta era venuta dalla Svizzera, e l’Alberto uno che si chiamava Gerardo e che era della compagnia che lui e la stangona frequentavano. Mi aveva detto che, ci fosse stato, avrebbe scelto l’Ercolino, ma visto che era all’estero… Ecco, a proposito dell’Ercolino, che nel frattempo aveva mandato una cartolina di una chiesa con scritto «Ciao a tutti» e che mia moglie aveva infilato nella cornice di uno specchio… Noi, io perlomeno, ero andato al battesimo con quell’asso nella manica. L’altra volta, al matrimonio, ci avevano tenuti un po’ da parte, come se fossimo figli di nessuno, ma stavolta eravamo i genitori di un ragazzo che aveva vinto un concorso all’università ed era andato a studiare all’estero. E che proprio perché era all’estero non aveva potuto essere presente al battesimo. Insomma, non vedevo l’ora di sparare la notizia, non aspettavo altro che il momento in cui il Concessionario o lo sgorbietto mi avrebbero chiesto come mai l’Ercolino non c’era. Magari la Claudia, visto che lo sapeva, aveva già messo al corrente il Concessionario e il mal di fegato, ma io avevo voglia di dirlo, un po’ di orgoglio paterno, no?, solo che la gente mangiava, beveva, rideva, il neonato s’era messo a frignare, l’Alberto e la Claudia avevano detto che forse era meglio portarlo a casa ed erano spariti. E allora, prima che la festa finisse, anche perché l’Alice s’era portata dietro i suoi due che s’erano ingozzati di pasticcini e avevano una faccia che chiamava vomito, io ero andato dal Concessionario per salutarlo e avevo approfittato per scusarmi dell’assenza dell’Ercolino, ma d’altronde era all’estero. All’estero, ah, bene, bene, aveva detto lui con il tono di chi nemmeno s’era accorto che mancava e la mano già pronta per salutare. Sí, all’estero, partito il mese prima per studiare, avevo spiegato. Lui aveva tirato indietro la mano mentre io avevo allungato la mia, poi aveva detto, Le lingue sono molto importanti al giorno d’oggi. Sí, d’accordo, se lo diceva lui… ma l’Ercolino era su a studiare un’altra cosa. Ah sí?, E cosa di bello? E quando glielo avevo detto era rimasto lí con una faccia cosí e mi aveva chiesto che bisogno c’era di andare all’estero per studiare filosofia. A dire la verità non lo sapevo nemmeno io, se almeno mi fossi ricordato qualcuna delle cose che l’Ercolino ci aveva spiegato quella sera… Il Concessionario però aveva riallungato la mano, aveva detto, Ci vediamo, con un tono come se non fosse riuscito a vendermi una macchina, adesso doveva salutare certi amici e mi era sembrato che andando via avesse scosso un po’ la testa. Ma forse era stata solo un’impressione a causa degli spumantini che avevo bevuto.</p>

    <p>Tornando a casa c’eravamo dovuti fermare un paio di volte per far vomitare i figli dell’Alice.</p>

    <p class="new-part">Alla fine della settimana successiva, un venerdí a pranzo, mia moglie aveva chiesto all’Alberto se la domenica potevamo andare a trovare il neonato per vedere come stava. Di quell’idea a me non aveva detto niente, ma mentre l’aveva tirata fuori mi aveva guardato con due occhi, Te sta’ zitto!, e cosí io avevo fatto. L’Alberto aveva aspettato un po’ prima di rispondere, poi aveva detto, Sí, no, però, ecco, proprio quella domenica arrivavano la sorella dello sgorbietto e suo marito, che non avevano potuto prendere parte al battesimo perché erano alle cure termali, e forse per non fare troppa confusione non era meglio rimandare alla domenica successiva? Be’, certo, aveva acconsentito mia moglie. Certo, le ero andato subito dietro io, però la domenica dopo il piccoletto aveva ancora un po’ di febbre che gli era salita il venerdí, quindi era meglio non strapazzarlo. Mia moglie aveva lasciato in sospeso la questione, poi un giorno, mentre mangiavamo, aveva chiesto se adesso potevamo andare a vedere nostro nipote. L’Alberto aveva risposto, Certo, ma magari non proprio quella domenica che arrivava, magari quella dopo, tanto cosa cambia una settimana in piú o in meno? L’Alice si era intromessa dicendo che a quell’età i bambini cambiavano da una settimana all’altra che era uno spettacolo; l’Alberto non le aveva dato neanche retta. Allora dài, aveva chiuso, facciamo domenica quell’altra, e aveva cambiato subito discorso dicendo che bisognava ordinare dei tubi da giardino da trenta metri, io gli avevo risposto che a me sembrava che eravamo in scorta, lui aveva ribattuto che allora forse s’era sbagliato ed era meglio se scendeva subito a controllare.</p>

    <p>A me era difficile farla, c’avevo tutta la ferramenta in testa, settore per settore, tubi da giardino ce n’erano da fornire anche la regina d’Inghilterra. E mentre ero lí sul divano a cercare, senza riuscirci, di fare il riposino c’avevo una frase che mi girava in testa, come se nell’orecchio avessi mia moglie che continuava a dirmi, Quell’Alberto lí… Avevo in bocca un sapore come quello che ti lascia l’aria che respiri in autunno, quando c’è umidità e la terra fuma, ma mi bruciava anche lo stomaco. Insomma niente sonnellino, ero sceso anch’io in ferramenta e quando ero entrato avevo trovato l’Alberto appoggiato al bancone sui due gomiti a guardare nel vuoto. Gli avevo chiesto, Si può sapere cos’hai? Lui non aveva nemmeno tentato di tirare fuori ancora la storia dei tubi, aveva risposto, Niente. Niente non è una risposta, gli avevo detto. Lui, Non sarà una risposta, ma se non ho niente cos’è, devo inventarmi qualcosa per farti contento? Sarà, avevo pensato tra me, ma mica ero convinto. Tuttavia anche a insistere non avrei cavato un ragno dal buco e avevo deciso di lasciarlo in pace. Poi magari non c’era davvero niente. Mi ero detto, Vedremo.</p>

    <p>Intanto uno di quei giorni era arrivata la seconda cartolina dell’Ercolino, sempre la stessa, chiesa davanti e dietro il saluto, «Ciao a tutti». A ritirarla era stata l’Alice, e mia moglie, che nel frattempo l’aveva infilata nella cornice dello specchio sotto l’altra, mi aveva detto che l’Alice era stata lí a guardarla un bel dieci minuti con qualche lacrima, sempre per via dell’università che non le avevo lasciato fare. Io le avevo detto che era ora di piantarla con quella storia, ormai mi aveva rotto le balle, acqua passata, no? Mia moglie aveva ribattuto che forse lo era per me, ma non per lei che ce l’aveva sotto gli occhi tutti i giorni e vedeva com’erano contenti i bambini delle ripetizioni, delle volte addirittura appoggiava l’orecchio alla porta della camera dell’Alberto per ascoltare e avrei dovuto sentire come insegnava bene, l’Alice, e come rispondevano bene i bambini. Se le avessi permesso di andare avanti a studiare come lei avrebbe voluto chissà… Le avevo risposto che se voleva studiare era libera di farlo, mica era necessaria l’università, aveva tutto il tempo che voleva, visto che stava in casa mia, mangiava, beveva e dormiva a gratis e si poteva permettere il lusso di fare ripetizioni sempre a gratis, che secondo me, se avesse chiesto una sola lira, vedeva che fine facevano i suoi bravi bambini: spariti in un amen come gli uccelli di passo. E poi, se proprio proprio, dato che le nostalgie le venivano quando arrivava la cartolina dell’Ercolino, bastava farla sparire e amen. Ma mia moglie mi aveva detto di non provarci nemmeno, perché quella era la prova che l’Ercolino stava bene e, soprattutto, l’una dopo l’altra segnavano quanto tempo mancava al suo ritorno a casa, che a pensarlo cosí lontano veniva da piangere pure a lei. E infatti mentre lo diceva le si erano inumiditi gli occhi e io avevo pensato, Meno male, perché cosí almeno avevamo smesso di discutere.</p>

    <p>Finché era arrivata la famosa domenica della visita al nipotino.</p>

    <p>Cioè, per la verità, il casino era cominciato il venerdí.</p>

    <p>Sí, perché il venerdí era l’ultimo giorno della settimana che l’Alberto pranzava con noi, al sabato gli avevo concesso il pomeriggio libero, faceva la mattina e partiva. Quindi mia moglie aveva ben pensato che era il momento di mettersi d’accordo per la domenica. Ah già, domenica!, aveva risposto l’Alberto, come se avesse sentito una parola sconosciuta. Poi, Però, domenica… Però cosa?, era scattata mia moglie, alzandosi dalla sedia ma non del tutto, a metà, un po’ piegata in avanti; quando aveva detto «Però cosa?» le era uscito qualche sputacchio e il piú grande dell’Alice si era lamentato, Ma che schifo, nonna! La nonna non l’aveva neanche sentito, aveva continuato a fissare l’Alberto, Allora? E l’Alberto, Ma niente, sta’ calma, domenica, sí. Però venivano loro. Loro come?, aveva chiesto mia moglie. L’Alberto era stato chiaro, ma l’aveva ripetuto, Veniamo noi. Sembrava che mia moglie non avesse ancora inteso bene, era tornata a sedersi, piú che altro era caduta sulla sedia, aveva sbattuto un po’ gli occhi poi aveva borbottato, E cosa aspettavi a dirmelo. Perché organizzare un pranzo per quattro persone piú noi di casa non era mica uno scherzo. Allora l’Alberto, che gli avevo visto la fronte un po’ lucida, aveva ribattuto, Macché pranzo, venivano loro, cioè lui e la Claudia e ovviamente il figlioletto, ma al pomeriggio, il Concessionario e lo sgorbio non potevano, avevano un impegno. Ah!, aveva detto mia moglie, ed era rimasta zitta, ma zitta zitta anche alla sera a cena, che si capiva che c’era rimasta male. E quello era niente, il peggio doveva ancora arrivare. Perché l’Alberto aveva detto pomeriggio e in casa mia pomeriggio significava dalle due alle sette cosí come mattina significava dalle sette a mezzogiorno, proprio come gli orari della ferramenta. Cosí tutti eravamo convinti che alle due spaccate l’Alberto avrebbe suonato al campanello di casa, ma aspetta e aspetta… Mia moglie verso le quattro aveva detto, Speriamo che non abbiano avuto un incidente. Quando alle cinque, finalmente, i tre erano arrivati, il nervoso che c’era nell’aria si poteva imbottigliare, anche perché mia moglie alle due spaccate aveva preparato la tavola delle feste e tirato fuori dal frigor una torta con la panna che aveva fatto brillare gli occhi dei due dell’Alice. Poi due e un quarto, due e mezza, le tre, l’aveva rimessa nel frigor e i due dell’Alice rognavano che ne volevano una fetta, un tormento dell’anima e del corpo che io mi ero messo alla finestra a smadonnare e vedere se spuntava il muso della macchina dell’Alberto. Va be’, comunque, alle cinque erano arrivati, e forse sarebbe stato meglio se avessero avuto un incidente. Lo dico cosí, tanto per dire, mica che me lo fossi augurato, ma per quello che era successo dopo. L’Alberto era entrato in casa boffando come se fosse venuto a piedi e scusandosi per il ritardo. Io avevo risposto che ancora un po’ ed era ora di cena, ma cosí, per scherzo, lui aveva ribattuto, Oh papà, non mettertici anche tu! Dietro di lui era spuntata la Claudia con in braccio l’Augusto che mognava come un gatto in matogna, perché durante il viaggio gli erano venute le coliche gassose. Mia moglie era intervenuta con la sua esperienza di figli, aveva detto che il finocchietto era la cosa migliore, la Claudia le aveva risposto, Sí, sí, che poi da casa telefonava al pediatra. Ecco, appunto, aveva detto l’Alberto, gli dispiaceva però non era colpa di nessuno, coi bambini piccoli non si sapeva mai, forse avrebbero fatto meglio a tornare indietro e rimandare ma ormai era andata cosí. Io te l’avevo detto, aveva aggiunto la Claudia, che non s’era nemmeno seduta e aveva continuato a camminare intorno al tavolo ninnando il piccoletto. Avevo visto mia moglie mandare giú un boccone di non so cosa e chiedere, La volete una fetta di torta? Le grida dei due dell’Alice avevano coperto la risposta secca della Claudia, Proprio quello che ci vuole! Anche l’Alberto aveva mandato giú un boccone di non so cosa e aveva guardato l’Alice che era saltata su a dire che pure i suoi quando avevano le colichette dovevano stare tranquilli, al caldo. L’Alberto aveva detto, Allora è meglio se andiamo, faremo un’altra volta. Sí, dài, è meglio cosí, aveva ribadito l’Alice anticipando mia moglie che stava per dire qualcosa, tipo che insomma erano appena arrivati. Intanto la Claudia era già sulla porta di casa, l’Alberto aveva la faccia del mortificato, l’Alice un’espressione strana, mia moglie come se le colichette le avesse lei, io non lo so perché non mi potevo vedere. Anche la torta, quando era ricomparsa, sembrava avesse qualcosa. A forza di dentro il frigor e fuori dal frigor la panna s’era appiattita e dopo un paio di morsi i due dell’Alice avevano detto, Fa schifo! L’Alice aveva osservato, Non si dice, ma l’aveva assaggiata anche lei, faceva schifo davvero, la panna era acida, non si poteva mangiare. Era rimasta lí sulla tavola della festa fino al giorno successivo, perché quella sera mia moglie non se l’era sentita di preparare la cena, aveva detto che aveva mal di testa ed era filata a letto che non erano ancora le sette. A un certo punto l’Alice era andata a vedere come stava, poi era tornata in cucina. Io stavo mangiando qualcosa in piedi davanti al frigor aperto, e lei mi aveva chiesto, Ma a te ti sembra normale? Chi?, avevo domandato io e mi ero girato. Sulla faccia dell’Alice c’era la risposta, Ma come chi, quell’Alberto lí, no?</p>

    <p>Cosa voleva dire normale? L’Alice forse non l’aveva ancora capito che l’Alberto ormai era un padre di famiglia e come tale aveva i suoi pensieri, mica era obbligato a scriverli sul giornale, e se in piú alla domenica, che era l’unico giorno di riposo, ci si mettevano di mezzo le colichette gassose ovvio che uno diventava un po’ nervoso e rovinava la festa a tutti. L’Alberto, che non se lo dimenticasse, aveva messo la testa a posto da un pezzo, quindi lasciasse perdere, pensasse alle sue ripetizioni e basta.</p>

    <p>A riprova che avevo ragione, il giorno dopo a pranzo l’Alberto aveva chiesto scusa alla mamma per com’era andata la domenica; a mia moglie la quaresima era sparita dalla faccia e aveva risposto subito, Sarà per la prossima volta. Ma certo, aveva detto l’Alberto. L’Alice aveva chiesto come stava l’Augusto. Bene, dopo che gli avevano dato delle goccine consigliate dal pediatra, e per qualche giorno le cose erano filate via lisce, tranne forse per il fatto che ogni tanto l’Alberto si incantava e io dovevo richiamarlo, Oh Alberto! e lui mi chiedeva scusa, ma la notte il bambino aveva fatto i capricci. Se era per quello, gli rispondevo, anche lui mi aveva fatto ballare quand’era piccolo, che era una mezza balla, perché il piú delle volte era mia moglie che si alzava e andava a calmarlo. Ma tanto lui non poteva mica ricordarsene.</p>

    <p>A proposito di ricordarsi le cose, mia moglie non s’era dimenticata della promessa di una nuova visita, stavolta senza le colichette. A cena, approfittando del fatto che l’Alberto non c’era, mi chiedeva, Ti ha detto qualcosa per domenica? No, per la domenica non mi aveva detto niente, la risposta. E come mai? Che ne sapevo io? Magari aveva da fare. Ma mia moglie non mollava, e le domeniche passavano (nel frattempo era arrivata anche una nuova cartolina dell’Ercolino, tale e quale, inutile che lo dica, chiesa e «Ciao a tutti»). Per me questa scena che si ripeteva tutte le sere era diventata una tortura e una volta avevo anche alzato un po’ la voce, insomma se non la smetteva cenavo in trattoria, almeno mangiavo tranquillo. Forse l’avevo alzata un po’ troppo, perché l’Alice era uscita dalla stanza dell’Alberto per dire che due bambini s’erano messi a piangere e che figura se andavano a dire in giro che da noi si gridava. Io ero stato zitto, ma avrei voluto rispondere che quella era casa mia. Invece mia moglie s’era messa a piangere dicendo che l’Alberto si vergognava di noi, l’Alice aveva mandato a casa i bambini, poi aveva detto che non si poteva continuare cosí. Ero d’accordo, ma che volesse pensarci lei a risolvere il problema non mi era nemmeno passato per l’anticamera del cervello. Toccava a me, e la mattina seguente avevo preso da parte l’Alberto e glielo avevo detto. Per me, gli avevo spiegato, non faceva niente, ero stato cosí anch’io, dopo sposato mi era piaciuto farmi gli affari miei, e le visite ai parenti mi avevano sempre rotto le balle. Però doveva pensare che sua mamma era già in pensiero per l’Ercolino lontano, quindi cosa gli costava invitarla oppure tornare a casa nostra col piccoletto, magari non proprio quella domenica che arrivava, una delle altre? L’Alberto mi aveva risposto, Ma sí. Promesso? Promesso. Mica potevo sapere che quella cretina dell’Alice aveva già agito per conto suo. In verità nemmeno l’Alberto lo sapeva. Solo che il giorno dopo.</p>

    <p>Ritardo è quando uno arriva un quarto d’ora dopo l’orario, massimo mezz’ora. Poi il ritardo finisce e quello che aspetta diventa nervoso. Infatti la mattina dopo io ero nervoso: sette e mezza, otto, otto e un quarto, l’Alberto non si era ancora visto. Tra l’altro era appena andato via il Gattarola, una pittima di uno che per quattro bulloni mi aveva fatto diventare scemo e in piú mi aveva detto di segnare perché era uscito senza portafoglio, quindi si può capire in che stato fossi quando l’Alberto era comparso sulla porta. Ero pronto a picchiare il dito sull’orologio, anche se non lo porto mai, la frase era lí sulle labbra, Ce la siamo presa comoda, eh? ma l’Alberto mi aveva anticipato. Si può sapere cosa cazzo vi siete messi in testa? Era fermo sulla soglia della ferramenta, con una faccia cattiva. Io ero rimasto un po’ lí, come una paralisi, roba di pochi secondi, ci aveva pensato l’Alberto a riportarmi sulla Terra, Hai capito quello che ho detto?, sempre col tono cattivo. Capito avevo capito, ma le parole, non il significato. Cos’è che hai?, mi era uscito dalle labbra. L’Alberto, Io? Voi piuttosto! Ma voi chi?, avevo chiesto. Voi!, aveva ribattuto lui, tu, la mamma e quella cretina dell’Alice. Ecco, quella cretina dell’Alice il pomeriggio precedente, all’insaputa di tutti, aveva fatto una telefonata alla Claudia parlando per conto della famiglia intera. Già, perché lei era esperta di matrimoni in crisi e in quanto tale aveva voluto sentire la stangona per sapere se tra lei e suo fratello qualcosa avesse cominciato ad andare storto. La Claudia sulle prime s’era un po’ meravigliata e aveva assicurato che non c’erano problemi, ma l’Alice aveva detto che non era convinta, aveva notato com’erano nervosi quell’unica volta che erano venuti a casa nostra, si vedeva che preferivano stare lontani per non farci preoccupare però, a suo giudizio, era un comportamento sbagliato, di certe cose era meglio discutere, solo cosí si risolvevano situazioni del genere, lo sapeva lei che se solo si fosse mossa prima invece di lasciar correre… La Claudia a quel punto aveva detto all’Alice che stava parlando a vanvera e che, se non aveva niente da fare, lei invece sí. L’Alice mica aveva mollato, le aveva detto che a lei non piaceva ficcare il naso negli affari degli altri, si era permessa in quel caso per il bene di tutti, soprattutto di sua madre che soffriva. Le piaceva cosí tanto far soffrire gli altri?, aveva chiesto. Bisognava essere ben insensibili! La Claudia allora aveva risposto che forse l’Alice aveva bisogno di curarsi ancora un po’, magari tornare nella clinichetta poteva essere un’idea, e aveva messo giú. Ma alla sera aveva raccontato tutto all’Alberto. Che, per inciso, non fosse stato a dieci chilometri di distanza, sarebbe volato immediatamente a far fuori la questione. A quel punto l’Alberto aveva tirato il fiato e io avevo detto, Adesso vado su. Dall’Alice, ovviamente, a chiederle cosa cazzo le fosse venuto in mente. Ma l’Alberto mi aveva detto, Aspetta. Perché era venuto il momento di parlare di qualcosa d’altro. E non era paglia, come si usava dire.</p>

    <p>Sí perché, già che eravamo soli in ferramenta, dovevo sapere una cosa che già da un po’ voleva dirmi. Magari me l’aspettavo, aveva aggiunto, e in ogni caso non avrei dovuto prendermela, non dovevo andare a pensare chissà che, ma era normale che uno nella vita volesse andare avanti, o no? Anch’io, in fondo, la pensavo cosí, mi aveva sentito mille volte ripetere che, se non avessi guardato avanti, non sarei mai arrivato a mettere su quel po’ po’ di ferramenta. Mentre ascoltavo l’Alberto, ovvio, non mi potevo vedere, ma mi sentivo la faccia grigia come i capelli di mia moglie e la testa come se avessi bevuto. Il Concessionario, aveva proseguito l’Alberto, gli aveva detto che pur non avendo niente contro le ferramenta e le robe ferruginose, per il futuro suo e della sua unica figlia, per quello della famiglia, insomma, compreso l’Augusto, sarebbe stato bene pensare a migliorare la propria posizione, a meno che non volesse restare fino a chissà quando un garzone di bottega, quale in realtà era. In buona sostanza gli offriva un posto da venditore di macchine, tenendo conto che da quando s’era sposato l’Alberto aveva imparato a memoria tutto quello che serviva per imbalonire un cliente. Giacca e cravatta al posto della marsina della ferramenta, stipendio doppio, comodità di avere casa e bottega e il vantaggio di non dover piú dire a ospiti e amici che lavorava nella ferramenta del padre, una cosa che aveva sempre fatto vergognare un po’ il Concessionario, lo sgorbietto e a essere sinceri pure la Claudia. Il piccoletto no, ma solo perché ancora non capiva. Nel discorso, anche se il Concessionario non l’aveva detto, era sottinteso che un giorno sarebbe diventato l’Alberto il padrone di tutto. Totale, non è che andava via dall’oggi al domani, mi dava il tempo di cercarne un altro che prendesse il suo posto in modo da fare tutto con calma. Ero riuscito a dire solo, Vado su. L’Alberto mi aveva risposto, Ma lascia perdere, lascia stare l’Alice. Ma dell’Alice non mi fregava piú niente, andavo su in casa perché mi sentivo le gambe molli e un rumore nella testa come un coro di grilli. Giusto il tempo di arrivare al divano ed ero, secondo le parole di mia moglie, come svenuto. Cosí aveva chiamato il dottore. Prima del medico era arrivato il postino con l’ennesima cartolina dell’Ercolino, chiesa e saluti.</p>

    <p>C’erano voluti sette giorni per rimettermi in sesto. Il dottore aveva detto che avevo avuto un colpetto al cuore, che il cuore era come una rosa e come tale andava trattato, perché non bisognava dimenticare che le rose sono belle, profumate, colorate, ma hanno le spine. Poi aveva aggiunto che cominciavo ad avere una certa età, e se tutto sommato ero ancora in forma non dovevo però approfittarne. Avevo presente quegli alberi che il comune aveva fatto abbattere, che sembravano belli sani ma le radici non tenevano piú e un colpo di vento ben assestato avrebbe potuto buttare a terra? Almeno dieci giorni di riposo branda, quindi, come a naja, sotto il controllo di mia moglie e, la sera, dell’Alice, che viste le circostanze aveva deciso di dare le ripetizioni a casa dei suoi allievi, in modo da lasciarmi in pace. Della roba dell’Alberto subito non avevo detto niente, quando il dottore mi aveva chiesto cosa fosse successo avevo risposto che avevo tirato su un peso. L’Alberto era salito un paio d’ore dopo a vedere perché non tornavo giú, e già che aveva fatto trenta aveva fatto trentuno, spiegando le cose a mia moglie e all’Alice. Mia moglie aveva chiesto come avrei fatto io, tutto da solo, dopo che il medico aveva detto del cuore, delle rose e degli alberi. L’Alberto aveva replicato che bastava trovare un aiuto, oppure vendere la ferramenta, che coi soldi che beccavamo potevamo goderci la vita fino a che campavamo. Forse pensava che non lo sentissi, perché nel frattempo ero passato dal divano al letto, ma quando nell’aria suonava la parola ferramenta io sentivo a un chilometro di distanza, e tra me avevo detto che poteva sognarselo di vedermela vendere, la ferramenta era mia e non sarebbe stata di nessun altro. Quanto al dottore, poteva andare a quel paese insieme con le sue rose e gli alberi che il comune aveva abbattuto. Passati sette giorni, anziché dieci, non ne potevo piú dei brodini di mia moglie e anche di lei, in verità. Come ti senti? Come stai? Invece di dirle che stavo bene avevo voluto dimostrarglielo, e la mattina alle sei mi ero alzato, avevo indossato la marsina e giú in ferramenta. Con le idee belle chiare. La carità non la volevo da nessuno. Se l’Alberto preferiva entrare nella compagnia delle scarpe scricchiolanti, si accomodasse. L’avevo aspettato, che era arrivato perfino abbastanza in orario, e quando, entrando, mi aveva chiesto, Cosa fai qui? Indovina, gli avevo risposto. Il dottore ti aveva detto di riposare per almeno dieci giorni, aveva obiettato lui. In casa mia comando io, non il dottore, avevo ribattuto. E siccome comandavo io, dal giorno dopo poteva stare a casa e pensare alle scarpe. Che scarpe?, aveva domandato lui. So io, avevo grugnito. Ma almeno hai trovato uno che viene al mio posto? Sí. E chi è? So io, di nuovo. Erano state le ultime parole che avevo scambiato con l’Alberto il suo ultimo giorno nella ferramenta vera e propria. Quando eravamo saliti a pranzo avevo detto, Salutatelo, perché da domani il signorino va a vendere macchine. Mia moglie l’aveva guardato, l’Alice l’aveva guardato, l’Alberto aveva guardato me e aveva fatto per dire qualcosa, poi aveva scosso la testa e aveva detto, Domenica l’altra veniamo a trovarvi. Dopo, come ho detto, giú in ferramenta, nessuno aveva piú aperto becco. Alla sera mi aveva salutato, Ci vediamo. Ma era già fuori dalla ferramenta vera e propria, non erano parole da considerare pronunciate dentro i suoi confini. Avevo cincischiato un po’ prima di salire in casa, non avevo voglia di trovarmi faccia a faccia con la luna piena dell’Alice né di sentire mia moglie chiedere cosa avessi intenzione di fare senza l’Alberto. Invece mi era toccato sentire la bella novità sull’Ercolino. Cioè, bella si fa per dire.</p>

    <p>Non era arrivata un’altra cartolina, troppo presto. Era però arrivata una telefonata. L’Ercolino? Magari. No, il preside della facoltà. Gentile, cerimonioso, si scusava per il disturbo. Mia moglie, che aveva risposto, aveva detto, Nessun disturbo, figurarsi, ma era successo qualcosa? No signora, aveva detto lui, non doveva preoccuparsi, era solo per la curiosità di sapere come stava, come andava nostro figlio. Per quello si era permesso di disturbare, poiché non avendo mai avuto notizie da lui, e poteva capirlo stante l’impegno dello studio, aveva pensato di chiederne a noi, che in qualità di genitori certamente eravamo informati. Quello, nessun altro, il motivo per cui si era permesso di chiamare a casa. Ora, il telefono era su un tavolino, sopra c’era lo specchio dove mia moglie infilava le cartoline della chiesa e dei saluti che l’Ercolino spediva, quattro al momento, quindi era impossibile non specchiarsi. Ragione per la quale mia moglie s’era vista la faccia da pesce lesso che le era venuta alla richiesta del preside, la stessa con la quale mi aveva spiegato cosa aveva fatto dopo che io le avevo chiesto, E tu? Cosa poteva fare? Lí per lí le era venuta la tentazione di mettere giú, come se fosse caduta la linea. Poi aveva pensato che tanto il preside avrebbe richiamato, e allora aveva risposto innanzitutto, Bene. Cioè, l’Ercolino stava bene e studiava dalla mattina alla sera; anche sul mangiare non aveva niente da dire. Non che telefonasse tanto spesso, perché era cosí impegnato che il tempo gli volava via senza che se ne accorgesse, e altre volte, invece, aveva fretta e si informava su come stavamo noi, si scusava, ciao a tutti e alla prossima. Raccontando tutte quelle balle al preside mia moglie si era via via sciolta, aveva imboccato la tangente e s’era inventata la storia che l’Ercolino non mancava mai di parlare di lui come di un benefattore e della facoltà come se fosse una seconda casa. Al punto che, durante una delle ultime telefonate, aveva detto che al suo ritorno aveva pensato di offrire a lui e ai suoi professori una cena in segno di ringraziamento per tutto ciò che avevano fatto. Era stato il preside, che probabilmente non si aspettava un simile fiume, a interrompere mia moglie sennò chissà dove sarebbe arrivata. Va bene signora, grazie, ne sono felice, adesso doveva proprio andare. E a mia moglie, la cui faccia durante la foga del parlare era diventata color mosto, era tornata l’espressione bollita con cui mi aveva riferito. Cosa doveva fare d’altronde, dire al preside che a parte quelle quattro cartoline l’Ercolino non aveva mai scritto una riga né fatto uno straccio di telefonata? A proposito, aveva poi chiesto mia moglie, Perché non ha mai telefonato? Ce lo aveva spiegato l’Alice con le lacrime agli occhi: noi, cioè io e mia moglie, non potevamo capire quanto uno impegnato nello studio si distaccasse dal resto. Avrei voluto risponderle male, ma male male, invece avevo lasciato perdere, perché avevo il magone della ferramenta, del tradimento dell’Alberto, un bel peso già cosí che era raddoppiato la domenica quando, mantenendo la promessa fatta, lui, la Claudia e l’Augusto erano venuti a trovarci nel pomeriggio.</p>

    <p>Ma prima che arrivasse quel giorno era successo che un paio di clienti, forse tre, mi avessero domandato, C’è mica l’Alberto? Io avevo risposto, È di là in magazzino. Loro, no perché gli avevano chiesto se poteva preparargli delle robe, corde, fil di ferro, qualche sacco di malta bastarda, che poi passavano a ritirarla… E va be’, che dicessero a me, no? Ma mentre evadevo gli ordini che l’Alberto si era dimenticato mi sentivo un groppo alla gola che la voce mi veniva fuori un po’ strana, tant’è che qualcuno si era informato se stavo bene, d’altronde dicevano che c’era in giro l’influenza. Ma io l’influenza non l’avevo mai presa, era il pensiero dell’Alberto che fino a qualche giorno prima era lí e adesso invece era a vendere macchine. Giuro che in quei primi tempi, quando in ferramenta non c’era nessuno, mi sembrava di sentire la sua voce che mi chiamava per una cosa o per l’altra, e mi veniva la speranza che forse forse un giorno sarebbe tornato sui suoi passi. Perché un conto era lavorare sotto il papà, che te le concede tutte o quasi, un altro stare sotto padrone, soprattutto sotto uno come il Concessionario, che non mi sembrava il tipo tanto morbido con i suoi dipendenti, nemmeno se erano mariti della figlia. Me la immaginavo addirittura la scena dell’Alberto che si ripresentava, il figliol prodigo come dicevano in chiesa, bello mogio, e io che gli dicevo, Va’ là dài, facciamo finta che non sia successo niente e ricominciamo come prima. Vedrai se non succede, pensavo, e mi veniva un sorrisetto; un paio di volte era capitato anche in casa e mia moglie mi aveva chiesto cosa avessi da ridere. Io avevo risposto, Niente, una roba che mi hanno detto in ferramenta. Quando però era arrivata la domenica della visita la voglia di ridere mi era passata del tutto.</p>

    <p>Pareva che anche il tempo si fosse messo d’accordo per farmela. I giorni prima aveva sempre finto di piovere, c’era un’umidità che lucidava le strade, te la sentivi nelle ossa e mia moglie aveva il muso, diceva di continuo, Vedrai che piove domenica e rovina la visita dell’Alberto e compagnia. Ma magari, pensavo io, venisse giú l’uragano, cosí che quelli se ne stavano a casa, perché si può capire che voglia avessi di rivederlo, mio figlio. Perciò avevo guardato con un certo gusto il cielo che si caricava di nuvole, ma la domenica mattina, quando mi ero alzato come al solito alle sei per andare al cesso e avevo dato un’occhiata fuori, ero rimasto lí vedendolo sgombro con le stelle che ancora brillavano perché era buio. Alla domenica di solito tornavo a letto fino alle sette, mica dormivo, mi mettevo sotto e aspettavo. Quella volta invece ero andato in cucina. Mia moglie mi sentiva sempre alzarmi alle sei, miagolava un saluto da sotto le coperte. Non avevo voglia di dirle che il tempo era bello sereno, sicuro com’ero che me l’avrebbe chiesto. Tanto poco dopo si era alzata e l’aveva visto da sé, e aveva cominciato a canticchiare, felice come una pasqua. La mattina era andata via in questo modo, lei di sopra a canticchiare, l’Alice a darle una mano in cucina, io di sotto in magazzino con la scusa che dovevo sistemare delle cose. D’altro c’è poco da dire, per me la domenica è sempre stata il giorno peggiore della settimana, avessi potuto l’avrei cancellata dal calendario, sabato poi subito lunedí.</p>

    <p>Dopo mangiato era cominciata l’attesa e alle due spaccate, mentre ero alla finestra sperando che arrivassero le tre, le quattro, le cinque, prima sorpresa: i tre erano arrivati sotto casa. Sorpresa nella sorpresa, oltre l’orario, intendo, l’automobile: non era piú quella che il Concessionario aveva dato all’Alberto all’inizio, ma un macchinone lustro come la faccia del Titola quando beveva, rosso bonarda, dal cui posto di guida era scesa la Claudia e dall’altro l’Alberto con l’Augusto in braccio. Ci sono gli ospiti, avevo avvisato con la voce della noia, e mia moglie mi aveva guardato male, Che ospiti e ospiti, voleva dire, se erano nostro figlio con la moglie e il nipotino? Però anche lei era rimasta lí un momento quando l’Alberto era entrato in casa. Anche l’Alice. Anch’io. E anche l’Alberto a vederci cosí imbesuiti, che aveva chiesto, Cosa avete da guardare? Avevamo da guardare che cosí non l’avevamo mai visto, neanche il giorno del matrimonio. A cominciare dai capelli tirati indietro che sembravano lucidi di umidità e una barbetta di tre giorni che pareva regolata col compasso. Vestito in tiro, giacca e pantaloni a righine, cravatta blu elettrico e camicia bianca. Solo dopo un momento era arrivato il profumo, quando aveva fatto due passi dentro casa per lasciar entrare anche la Claudia, che sembrava vestita solo di rossetto e di unghie pitturate e aveva detto, Meno male che è uscito il sole. A quel punto il piú grande dell’Alice aveva chiesto, Cos’è questo rumore? Gli avevo risposto io, perché l’Alberto era andato verso mia moglie per darle il piccoletto senza coliche. Sono le scarpe scricchiolanti, avevo spiegato. Nessuno aveva capito e l’Alice aveva chiesto, Cioè?, ma io non le avevo dato retta. Se c’erano delle cose che né io né mia moglie potevamo capire, ce n’erano delle altre che non capiva lei, e morta lí. L’Alberto mi aveva guardato come per dire che uno che vendeva macchine non poteva andare in giro con le scarpe grosse e la marsina della ferramenta e io avevo chiesto scusa, dovevo andare in bagno un momento. Tempo un quarto d’ora, perché uno in bagno ci resta il tempo che gli serve, non deve rendere conto a nessuno, ero tornato in cucina ed era una chiacchiera unica: l’Alice tutta tenera con la Claudia e la Claudia tutta tenera con l’Alice, come se non si fossero mai litigate al telefono, mia moglie che ascoltava l’Alberto che quella settimana aveva già venduto due macchine e commentava, Ah sí?, e poi aggiungeva, Ma che bravo e che bello l’Augusto, proprio un bel bambolotto, mentre i due dell’Alice avevano attaccato la solfa della torta che aspettava nel frigor. Non so se riesco a rendere l’idea di come mi sentivo in mezzo a quel pollaio di parole che mi entravano nell’orecchio scompagnate, per esempio carminio (il colore del rossetto della Claudia), sette (gli elementi che l’Alice aveva a ripetizione), quando? (i due dell’Alice che non vedevano l’ora della torta), due (le volte che il piccoletto faceva la cacca durante la giornata), simpatica (forse quella del mal di fegato), e poi tante altre, cinema, certo, città, però, vediamo, clienti, per niente, possibile, sí sí, concessionario, forse, abbastanza, lavoro, pediatra, mercato… Insomma, non so se riesco a rendere l’idea, ma so che in testa mi era spuntata l’immagine di una lampada a petrolio che avevo giú in ferramenta da una decina di anni, l’ultima di una partita che avevo acquistato ai tempi e che non avevo piú venduto. Ce l’avevo proprio fissa in testa quando a un certo punto l’Alberto mi aveva chiesto, Te come va? Chiaro che intendeva giú in ferramenta. Ma volevo sentirglielo dire, ferramenta, sentire come gli usciva dalle labbra. Come va in che senso? E lui, Giú in negozio. Ah, ecco, adesso era diventato un negozio, non si ricordava piú nemmeno se vendevamo salame o viti e chiodi. Va bene, gli avevo risposto, calmo come un pistolero. Hai trovato, hai pensato a qualcuno? Qualcuno?, avevo chiesto, fingendo di non capire. Intendo un aiuto, aveva chiarito lui. Ue’, scarpetta, sei preoccupato?, avrei voluto rispondere. Ma mi ero limitato a chiedere se gli interessava qualcosa. La prima ad accorgersi che stava per scoppiare il temporale era stata mia moglie, che infatti aveva fatto la mossa di andare a prendere la torta, ma io l’avevo fregata sul tempo. No, perché se l’Alberto era cosí interessato, poteva fare a meno di mettersi a vendere macchine sotto padrone, visto che prima o poi sarebbe diventato padrone lui, avevo spiegato con la voce che tremava. E va be’, ma se l’Alberto preferisce…, s’era intromessa la Claudia. Altolà, sto parlando io, l’avevo fermata, quindi si prega gentilmente di non interrompere, lo so anch’io che l’erba del vicino è sempre piú verde, quindi l’Alberto può stare comodo lí dov’è a preoccuparsi dei suoi cilindri che alla ferramenta ci penso io, come d’altra parte ho sempre fatto. Ma l’Alberto non voleva…, ancora la Claudia. Ma infatti papà…, l’Alberto in soccorso. Poi l’Alice, che a forza di dare ripetizioni forse pensava fosse arrivato il momento del riassunto, aveva detto che l’Alberto voleva solo sapere se avevo trovato un garzone, dato che ormai mi ero abituato ad averne uno. È vero! Mancava mia moglie, era arrivata. Li avevo guardati un momento in silenzio, possibile che non avessero capito una mazza. L’Alberto me l’ero tirato in ferramenta primo per mettergli la testa a posto, secondo per insegnargli il lavoro che avrebbe fatto una volta che, e mi ero toccato i coglioni, non ci fossi piú stato! Di altri aiuti del cazzo non avevo bisogno, perché la ferramenta era roba di famiglia, e in famiglia doveva rimanere, che fosse chiaro a tutti una volta e per sempre! Ero partito, scappati i cavalli, avevo gridato, offeso i presenti, spaventato il piccoletto mentre i due dell’Alice s’erano messi a ridere quando avevano sentito la parolaccia. ’Ste cose però me le aveva riferite mia moglie solo il giorno dopo, intercalando, Che vergogna!, perché non mi ero reso conto di essermi alzato in piedi, aver urlato, essermi toccato i coglioni, aver detto la parolaccia e, secondo l’usuale espressione di mia moglie, essere come svenuto, ragione per la quale avevano dovuto chiamare il dottore, che era entrato in casa dicendo che se fosse rinato avrebbe messo su una ferramenta, cosí almeno la domenica avrebbe potuto starsene in pace a curare il suo giardino.</p>

    <p>Il dottore era poi andato via dicendo di nuovo che non c’è rosa senza spine, aveva lasciato stare gli alberi, però aveva aggiunto che un colpetto via l’altro, prima o poi arrivava quello giusto. Di medicina aveva detto riposo, riposo, riposo. E io l’avevo preso in parola, uno due tre, tre riposi. Il quarto giorno mi ero alzato alle sei. Mia moglie, Dov’è che vai? Al mare, avevo risposto. Era ancora inversa perché la mia scenata aveva rovinato la domenica, l’Alberto subito dopo che era andato via il dottore aveva deciso di tornare a casa, la Claudia aveva sospirato che loro erano andati lí con tutte le migliori intenzioni, però…, l’Alice aveva pianto un po’ anche se non c’era di mezzo l’università, per una volta, ma stava ascoltando la stangona che le dava consigli su come truccarsi per dare un po’ di vita alla sua faccia bollita e non aveva sentito la fine della spiegazione. Dulcis in fondo, aveva concluso mia moglie, i due dell’Alice, lasciati liberi di agire, avevano assaltato il frigor, preso la torta, se l’erano spazzata piú di metà e la sera avevano vomitato, uno sul mio divano.</p>

    <p>Terminata la relazione sul disastro che avevo combinato, mia moglie aveva deciso di parlarmi il meno possibile, non mi aveva detto niente nemmeno quando era arrivata la solita cartolina dell’Ercolino, la quinta, il che voleva dire che mancava un mese al suo ritorno a casa. Di cose notevoli nelle settimane che erano seguite, due o tre, non ne erano successe, se non che la voce che l’Alberto era diventato venditore di macchine ormai l’avevano sentita pure i sassi e naturalmente anche il Besino, che un giorno sí e uno no veniva in ferramenta per cercare di piazzarmi uno dei suoi figli come garzone. Io avevo continuato a dirgli che me la cavavo bene da solo, lui a dirmi che ormai c’avevo una certa età e finché si trattava di quattro viti o di quattro chiodi va bene, ma tirar su sacchi di cemento o di fertilizzante era un altro discorso. Alla fine un giorno, quando era entrato a suonarmi ’sta musica dei sacchi, gli avevo detto, Guarda Besino, se vuoi avere una dimostrazione, puoi venire con me di là e ti faccio vedere come tiro su cinquanta chili, poi però te li lascio cadere sui calli. Mi aveva risposto che quella era l’ultima volta che entrava nella mia ferramenta, io gli avevo detto, Era ora. Poi avevo saputo che era andato in giro a dire che l’avevo minacciato, ma lí in paese le cose che diceva il Besino la gente le tagliava a metà e si chiedeva quante balle ci fossero anche in quello che restava. Però, detto tra noi, un pomeriggio che era arrivato un ordine di cemento, poca roba, dieci sacchi, non avevo capito bene una cosa: o davvero cominciavo ad avere una certa età oppure cinquanta chili si erano messi a pesare piú del solito. Prima di salire in casa avevo aspettato di non boffare, ma sui dolori a muscoli e ossa c’era stato poco da fare, mi muovevo come se avessi un paletto nel didietro. E siccome nel frattempo mia moglie aveva smesso di fare la muta di Portici, mi aveva chiesto se mi faceva male la schiena. A chi?, avevo chiesto io, A me?</p>

    <p>Poi una sera, una settimana dopo, giorno piú giorno meno.</p>

    <p>Saran state le sei e non ti vedo entrare in ferramenta il rappresentante della Ferfort? Una sorpresa, perché in genere passava la mattina, massimo primo pomeriggio. Quel giorno, però, aveva avuto un problema con la macchina e aveva perso tempo. Comunque, se per me era troppo tardi, sarebbe ripassato. Ma no, dài, gli avevo detto, perché mi faceva anche un po’ pena, era di un magro che sembrava lo tenessero su i vestiti. E il giovanotto non c’è?, mi aveva chiesto quasi subito. No, avevo risposto. Malato? No, cambiato lavoro. Come mai? Eh, i figli… Lui mi aveva guardato per un momento con una faccia che sembrava l’immaginetta del venerdí santo. Non lo dica a me, aveva sussurrato. Poi, anche se non gli avevo chiesto niente, mi aveva raccontato. Ne aveva due, un maschio e una femmina. Il maschio, ragioniere, giusto il tempo di fare la naja e aveva trovato subito un posto in banca. Posto d’oro, va da sé, una volta che eri lí dentro era come stare nella bambagia, tredicesima, quattordicesima, ferie pagate, magari anche la possibilità di fare un po’ di carriera. Ecco, tempo otto mesi s’era licenziato perché non gli piaceva stare al chiuso tutto il giorno, e adesso non faceva altro che pirlare per casa o andare in giro a fare chissà che cosa, che se glielo chiedevano lui o sua madre capace che rispondeva pure male. La femmina invece era sempre stata un tesoro, ma fin da piccola aveva avuto la passione della danza, una fissa. Finché si era trattato di fare i balletti nelle scuole era andato tutto bene, però quando aveva deciso di iscriversi a una scuola di danza classica non l’avevano quasi fatta entrare perché aveva le gambe storte, quindi poteva mettere via il sogno di fare la ballerina. La tragedia era cominciata lí, aveva dato la colpa a lui perché era lui che le aveva un po’ storte, anche se non storte storte come quelle della figlia. Adesso c’aveva il complesso di quelle gambe, se usciva di casa teneva gli occhi bassi, si comportava come se tutti gliele guardassero, non aveva piú messo una gonna che era una, solo pantaloni, piú di una volta aveva chiesto perché l’avevano messa al mondo e non si capiva che fine avrebbe fatto nella vita. Perciò, aveva concluso, se volevamo mettere sul piatto di una bilancia i guai dei figli non sapeva chi dei due stava peggio. Be’, non è che io volessi fare la gara a chi era piú nella merda, però gli avevo detto dell’Alice e del suo bel matrimonio e fatto notare che rinunciare a diventare padrone di quel po’ po’ di ferramenta come aveva fatto l’Alberto era sputare nel piatto dove si mangiava. Per fortuna c’era l’Ercolino, che al momento era all’estero a studiare ma mancava poco al suo ritorno a casa, studiava robe difficili e il preside della facoltà aveva detto che era destinato a fare grandi cose, l’avevo sentito io con le mie orecchie. Be’, aveva commentato lui, allora auguri. Tra una balla e l’altra erano passate le sette, avrei dovuto chiudere, ero stato io a dire che già che era lí, tardi per tardi, sarebbe stato meglio approfittare per fare gli ordini, e cosí era volata via quasi un’oretta. Infatti quando ero salito in casa erano ormai le otto, mia moglie mi aveva aspettato per la cena, l’Alice invece no. Perché? E poi dov’era, che non la vedevo? È uscita, aveva detto mia moglie. Uscita a fare?, avevo chiesto. Una lezione a domicilio, era stata la risposta. Un ragazzino che era stato operato di appendice, uscito il giorno prima dall’ospedale, non poteva ancora muoversi e doveva recuperare un po’ di compiti e di lezioni. Speriamo che non si perda, avevo detto prima di sedermi a tavola; non ricordavo l’ultima volta che l’Alice era uscita di sera.</p>

    <p>Forse mia moglie non ci aveva pensato che potesse perdersi. Sta di fatto che quando, verso le nove e mezza, ero andato a letto, lei era rimasta lí in cucina. Io le avevo chiesto se veniva anche lei. No, mi aveva risposto, sto qui, la aspetto, si sa mai. Anche perché i due dell’Alice, con la mamma fuori casa, erano un po’ agitati. Poi non s’era persa, perché l’avevo sentita rientrare verso le dieci e mezza e a seguire c’era stato tutto un cicip e ciciap tra lei e mia moglie, che evidentemente voleva sapere com’era andata e come non era andata. Come fosse andata non lo saprei dire, ma di certo non era bastata una sola lezione, perché la sera successiva l’Alice era uscita di nuovo. Minimo, aveva detto, ci vorrà una settimana per rimetterlo in pari. E anche quella volta mia moglie, anziché venire a letto, era rimasta in cucina ad attenderla per poi scambiare quattro balle su com’era andata, un cicip e ciciap che dopo un altro paio volte si era ridotto a poche parole, perché in fondo erano sempre le solite cose. Senonché, l’ultima sera di lezione a domicilio… Ecco, quell’ultima sera l’Alice era rientrata un po’ dopo il solito orario, un quarto d’ora, mica la vita eterna, però le due erano rimaste a ciacolare una bella mezz’ora. Non fosse che per dormire a me piaceva il buio completo in tutta la casa, se vedevo anche solo un filo di luce facevo fatica, e poi doveva esserci silenzio e non quel pipí che le due facevano, fastidioso come un prurito… Ecco, siccome da sotto la porta della camera da letto filtrava un po’ di luce e le due non la smettevano di parlare, mi ero alzato ed ero andato a chiedere cosa ci fosse in ballo, in fondo erano le undici passate e io mi dovevo alzare come al solito alle sei, se mai se ne fossero dimenticate. Magari pensavano che dormissi, perché quando ero comparso avevano fatto una faccia come se non fossi uno di casa ed erano rimaste lí a guardarmi zitte, ma con la bocca spalancata. Poi mia moglie, un po’ rossa in viso, aveva detto, Ma niente, stavano parlando dell’Ercolino che ormai di lí a pochi giorni sarebbe tornato, che i sei mesi scadevano, e sarebbe stato bello organizzare una festicciola in famiglia. O no? E l’Alice aveva subito aggiunto che sarebbe stato proprio bello, evitando però il martedí e il venerdí, perché per un altro paio di settimane quello dell’appendice aveva bisogno di essere aiutato. Va bene, ma c’era bisogno di rompere le balle a quell’ora di notte per organizzare una festicciola? Eravamo andati a letto, però mia moglie si era agitata tutta notte e il giorno dopo i gonfi sotto gli occhi ce li aveva lei. Un po’, a dire la verità, anche l’Alice.</p>

    <p>L’Alberto da quella domenica non s’era piú fatto vedere, ma telefonava ogni due o tre giorni. Mi mandava sempre a salutare. Va bene, salutamelo pure tu, rispondevo a mia moglie o all’Alice. Aveva anche promesso di esserci alla festicciola per l’Ercolino, da solo però, se fosse stata alla sera, per non scomodare il piccoletto. Dico, anch’io ero contento che l’Ercolino tornasse a casa, ma mi sembrava che mia moglie e l’Alice stessero un po’ esagerando, pareva che avessero la corrente addosso, sempre lí attaccate a parlare di chissà cosa, soprattutto la sera, quando l’Alice non doveva uscire: aspettavano che andassi a letto e giú a confessarsi, tanto che una volta ero spuntato dalla camera e avevo chiesto, Cos’è che vi dite, i segreti della Madonna di Fatima? Erano rimaste lí un momento come statuine, poi mia moglie aveva detto, Ma va’, sono cose di donne!, una risposta che era un po’ come darmi del menavia e non ci avevo dato peso. Poi però il venerdí sera di quella settimana, quando l’Alice doveva andare per la ripetizione, mia moglie era venuta fuori con la bella trovata che voleva accompagnarla per un pezzo. Tutto il giorno che sono in casa…, aveva detto sospirando. Io l’avevo guardata come facevo con quelli che ogni tanto entravano in ferramenta a chiedere se vendevo anche souvenir del posto. Ma se era sempre stata in casa dalla mattina alla sera da che c’eravamo sposati!, le avevo detto. E va be’, per una volta nella vita che aveva voglia di prendere un po’ d’aria… E poi, aveva aggiunto, non mi avrebbero disturbato con le loro chiacchiere. Io le avevo detto che per prendere un po’ d’aria bastava aprire la finestra, e comunque facesse quello che voleva. Una mezz’oretta dopo era tornata, le avevo chiesto se era buona l’aria che aveva respirato, lei mi aveva guardato con una smorfia, Spiritoso! Poi, prima di dormire, mi aveva domandato, Arriverà domani o domenica? L’Ercolino, sottinteso. E come facevo a saperlo, mica ce l’aveva detto, e siccome non leggevo il futuro le avevo risposto, Quando arriva te lo dico. E lei, di nuovo, Spiritoso!</p>

    <p>Il sabato niente, la domenica nemmeno. In quei due giorni sembrava che in casa fosse calato il silenzio stampa, tutti a parlare sottovoce o a stare zitti, a camminare adagio o stare fermi per cogliere il suono del campanello che avrebbe annunciato l’arrivo dell’Ercolino. Ma l’unico rumore vero era stato lo squillo del telefono la domenica pomeriggio, quando l’Alberto aveva chiamato per sapere se ci fossero novità. Mia moglie gli aveva risposto di no e lui aveva detto, Va be’, avvertitemi voi quando arriva. Sarà domani, aveva chiuso lei. O al massimo martedí, avevo pensato io dopo che anche il lunedí era passato senza che dell’Ercolino si vedesse l’ombra. Solo che anche martedí era passato e alla sera mia moglie s’era lasciata andare. Aveva aspettato che l’Alice uscisse e… Faccio un passo indietro.</p>

    <p>L’Alice aveva detto che usciva, io le avevo chiesto se ci voleva cosí tanto per rimettersi in piedi da un’appendice e lei mi aveva spiegato che non si trattava piú di quello, ma di un altro che disturbava un po’, quindi aveva deciso di non tenerlo insieme agli altri e di andare a casa sua per lavorare tranquilla. Dopo che era uscita, mia moglie era crollata sul divano a piangere, dicendo che secondo lei era successo qualcosa, ormai l’Ercolino doveva essere a casa, non potevamo stare lí con le mani in mano, era da incoscienti continuare ad aspettare, l’indomani lei avrebbe telefonato al preside della facoltà per sapere se avesse notizie, solo che non aveva il numero. Il preside, invece, il nostro l’aveva, e aveva telefonato lui mercoledí mattina, verso le dieci, e alle dieci e un quarto mia moglie era venuta giú in ferramenta. Avevo pensato che fosse lí per dirmi che l’Ercolino era arrivato e che era su in casa. Ma lei, che forse mi aveva letto nel pensiero, mi aveva fatto segno di no con la testa. Doveva dirmi del preside e di quello che lei gli aveva risposto.</p>

    <p>Al solito il preside si era scusato per il disturbo. Ma considerando che i sei mesi di studio all’estero dell’Ercolino erano terminati, s’era permesso di chiamare per sapere come stava uno dei suoi allievi migliori, fiore all’occhiello della sua facoltà, in attesa di poterlo vedere di persona e capire che indirizzo avrebbero preso i suoi prossimi studi. Mia moglie, appena aveva sentito la voce del preside, aveva fatto segno all’Alice di avvicinarsi, cosí che potesse sentire anche lei. Erano impallidite una dopo l’altra, ma l’Alice aveva avuto la prontezza di fare un gesto a mia moglie che l’aveva inteso, e perciò aveva risposto che l’Ercolino stava bene, un po’ stanco, in verità, tant’è che in quel momento stava ancora dormendo. Tuttavia, aveva rischiato mia moglie contando sulla gentilezza del preside, se proprio voleva parlarci sarebbe andata a svegliarlo. E l’altro, Ma no, ma no, s’immagini. Capiva la necessità di recuperare dopo un periodo cosí faticoso, lo lasciasse riposare, dopodiché, con suo comodo, si sarebbe fatto sentire e vedere. Per intanto che lo salutasse da parte sua e gli porgesse il suo piú sincero bentornato. Brava, gli avevo detto io, e adesso? Volevo vedere te, mi aveva risposto. Cosa potevo dire? Ero rimasto senza parole. Proprio come il giorno seguente, quando finalmente l’Ercolino era tornato.</p>

    <p class="new-part">Quella mattina c’era ancora la luce smorta delle sette e mezza e l’avevo vista avvicinarsi dalla vetrata della ferramenta. Di tanto in tanto capitava che in paese girassero degli zingari, la voce correva, si sentiva anche di qualche furto; le donne soprattutto ti fregavano, bastava voltare un momento la testa e ti entravano in casa o ti svuotavano il cassetto. Mi ero detto, All’occhio!, perché non c’è niente di piú facile che rubare qualcosa in una ferramenta, con tutta la roba che c’è dentro. Perciò, visto che quella veniva proprio verso di me, avevo preso dal cassetto una moneta ed ero andato alla porta. Se voleva qualcosa, Te’, poi via, sciò, smammare. Ero sulla soglia, quindi, e mentre il cielo schiariva, tutto quello che avevo sotto gli occhi prendeva il solito aspetto, le case di fronte, la strada, i lampioni, tutto. Unica differenza la stracciona che si avvicinava come se la mezza luce camminasse con lei. A quel punto avevo sentito la voce e mi ero girato di scatto perché sembrava quella dell’Alberto che mi salutava, Ciao papà. Ma già mentre compivo quel mezzo movimento avevo rivisto da che labbra erano uscite le due parole. E allora se dentro in ferramenta l’Alberto non poteva esserci per i noti motivi, se era vero, com’era, che in quel momento ero ancora vivo, che avevo due figli maschi, quello che era davanti a me non poteva che essere lui. Però glielo avevo chiesto. Ma te sei l’Ercolino? No perché se mi aveva detto «Ciao papà» voleva dire che mi conosceva, ma io, lui, quasi no. Cosa gli era successo? Niente, aveva risposto. Come niente! Bisognava vedere com’era ridotto. Un barba! Aveva su un pastrano che sembrava fatto con delle pezze raccolte qua e là, lungo che strisciava per terra, lunghi pure i capelli, arruffati, fatti su che sembravano nodi. Magro. Oddio, era sempre stato magro, anche se mangiava per due, ma sembrava patito, ecco. Poi, quando aveva fatto un altro passo verso di me avevo sentito che odorava di mica tanto pulito. Nel frattempo me l’aveva confermato, Sí, sono l’Ercolino. Ah, ecco! Io non so il tempo che siamo stati lí a guardarci, forse una decina di minuti, sembravamo due che non sapevano cosa fare, e forse saremmo rimasti cosí per chissà quanto ancora, se non avessi visto arrivare il biroccio del Catena, manutenzione giardini. Mica mi piaceva che vedesse mio figlio, ammesso che lo riconoscesse, conciato come se fosse appena scappato dal manicomio, allora gli avevo detto, Va’ su in casa. Stanno tutti bene?, aveva chiesto lui. Sí, sí, tutti, gli avevo risposto di fretta, ma chissà dopo, una volta che lo avessero visto. Intanto il Catena era entrato e mi aveva chiesto, Chi è quel barba? Lo sai te?, gli avevo risposto. Giusto il tempo di sentire cosa voleva il Catena e da sopra erano scese due grida, mia moglie prima, poi l’Alice che era andata a vedere cosa aveva da gridare mia moglie e aveva gridato a sua volta. Nel naso avevo ancora quell’odore di musci musci che l’Ercolino si portava dietro, abbastanza forte da coprire quello ferruginoso che c’era nella ferramenta. Giuro che non sapevo cosa fare. Cioè, sapevo che sarei dovuto salire in casa per capire cosa fosse successo al genio che era partito vestito da collegio ed era tornato combinato come ho descritto e quando alla fine mi ero deciso ed ero lí per chiudere mi era entrato in ferramenta il vigile Sartana, quello che gli piaceva giocare allo sceriffo, con tanto di occhiali da sole. Il Catena gli aveva detto che c’era un barba che girava lí intorno. Avevo visto dov’era andato? Perché lui quella gente lí sapeva come sistemarla. Mah, non lo so, di là, gli avevo risposto con un gesto della mano. Lui aveva guardato l’orizzonte con i pollici infilati nella cintura. Do un’occhiata, allora, mi aveva detto, ma se lo rivedi fammi un fischio. Certo, come no, avevo promesso. Poi avevo chiuso ed ero corso su.</p>

    <p>Mia moglie era in cucina, seduta, le mani a tener su la faccia a chiazze bianche e rosse come le tovaglie della trattoria. L’Alice, dietro di lei, le massaggiava le spalle. Come ero entrato aveva detto meno male che i suoi due non avevano visto lo zio cosí. Anche che per quel giorno aveva rinviato le ripetizioni. Sí, va bene, brava, ma l’Ercolino dov’era, che di lui c’era solo in aria quell’odore di cane bagnato? Mia moglie aveva tirato su col naso, l’Alice aveva detto, Di là, a dormire in quella che era sempre stata la sua camera. Aveva detto che dopo ci avrebbe raccontato e spiegato tutto. Ma spiegato cosa?, avevo chiesto. Se aveva detto dopo…, aveva alzato le spalle l’Alice, nessuno poteva ancora saperlo. E va bene ma intanto, una volta che si svegliava, sarebbe stata una bella cosa fargli un bagno, vestirlo come un cristiano e, se l’Alice se la sentiva, dargli anche una tagliata ai capelli, perché cosí non poteva uscire da casa. L’Alberto lo dovevamo avvisare?, aveva chiesto l’Alice. Non le avevo neanche risposto, piuttosto che aprissero un po’ le finestre per far circolare l’aria. Poi ero tornato giú chiedendomi perché mai l’Ercolino si fosse presentato in quel modo, a meno che non fosse come diceva lo zio Píter, che chi troppo studia matto diventa. Era uno di quei momenti che, se avessi potuto mandare avanti l’orologio, lo avrei fatto; in alternativa speravo che venisse un sacco di gente in ferramenta, per tenermi lontani i pensieri. Invece era solo ripassato il Sartana, aveva girato in lungo e in largo, ma niente. Io per caso l’avevo rivisto, il barba? Macché! Va be’, aveva detto lui, nel caso fammi un fischio, e l’aveva fatto lui, come se chiamasse il cavallo, perché mi aveva spiegato che quella gente lí ti cura e quando meno te l’aspetti ti frega.</p>

    <p>Poco prima di mezzogiorno era scesa mia moglie per raccomandarmi di fare piano salendo in casa, perché l’Ercolino dormiva ancora. Buonanotte, eh! In sostanza niente bagno, niente capelli, niente… almeno potevamo mangiare? Per una volta potevamo accontentarci di qualche panino, aveva detto mia moglie, poi per la sera avrebbe preparato una bella cena. Dopodiché mi aveva fissato, ma mica per sapere cosa pensavo dei panini; negli occhi, piuttosto, aveva una domanda, la solita frase mai finita dove nel corso degli anni era cambiato solo il soggetto, perché a lei quell’Ercolino lí… Le avevo detto, Va bene per i panini, perché anche a me quell’Ercolino lí… In ogni caso, qualunque cosa gli fosse capitata, a risolvere il problema ci avrei pensato io. Non avevo forse sistemato la testa dell’Alberto, anche se poi aveva preferito cilindri e pistoni a chiodi e viti? Bisognava solo portare un po’ di pazienza, aspettare qualche ora, in fondo non avevamo aspettato per sei mesi senza sapere un cazzo? Cos’erano poche ore ancora? Per il resto del pomeriggio ero stato in compagnia di un sacco di pensieri e pochi clienti. Verso sera il vigile Sartana era tornato ancora a chiedere del barba. Gli avevo risposto sí, che era in casa mia, l’avevo invitato a cena. Spiritoso!, aveva detto lui. Oh, giuro, era buio, ma c’aveva ancora su gli occhiali da sole.</p>

    <p>I panini avevano tenuto botta fino a quella che una volta era l’ora della merenda. Perciò quando ero salito in casa avevo fame. L’Ercolino era in piedi. Sveglio intendo, in realtà era seduto sul divano, in pigiama, i capelli erano tenuti su in una coda, avevo annusato un po’, non credo avesse fatto proprio il bagno, una sciacquata e via. C’era un silenzio che pareva di essere in un presepe, perfino i due dell’Alice non fiatavano, e quando avevo parlato tutti, tranne l’Ercolino, avevano come preso la scossa. Sí perché volevo mettere in chiaro una cosa: quello che l’Ercolino aveva da dire volevo saperlo dopo cena, non volevo sentire niente che potesse farmi passare l’appetito. Prima mangiare, poi parlare, che tra l’altro a stomaco pieno si ragiona meglio. Di cena mia moglie aveva fatto la carbonara e le cotolette. Qualunque cosa fosse successa all’Ercolino, non aveva modificato il suo appetito, perché dopo due piatti di carbonara aveva divorato anche una cotoletta, e visto che ne era rimasta una era già lí per dire se poteva prenderla e mia moglie l’aveva anticipato, Ma sí, mangia! Ma sí, mangia, avevo pensato io, l’avevo guardato masticare, un boccone via l’altro, io mandavo giú insieme con lui anche se avevo finito, era un modo di contare quanto mancasse al momento di far fuori la questione. Che alla fine era arrivato. L’Ercolino aveva alzato gli occhi, aveva fatto per aprire bocca, ma stavolta l’avevo anticipato io. Allora!, avevo detto. I due dell’Alice via, in camera a giocare. Poi, all’Alice, Chiudi la porta. Infine, all’Ercolino, Conta su!</p>

    <p>Aveva pensato a lungo a cosa fare. Mi ricordo bene le sue prime parole, anche perché l’avevo interrotto subito, Era stato via sei mesi, ne aveva avuto tutto il tempo, mi pareva, o forse sbagliavo? E lui, Non mi hai capito. Ah no? No. Intendeva dire che aveva pensato a lungo se scriverci una lettera oppure tornare a casa, come poi aveva fatto, perché si era convinto che avrebbe chiarito meglio le cose. Di chiaro c’era che era tornato a casa conciato come un barba, che c’era da vergognarsi ad andare in giro per il paese cosí, avevo ribattuto, quindi prima di farsi vedere doveva rimettersi un po’ in sagoma. Il paese?, aveva detto lui. Sí, avevo risposto io, cos’era quello che c’era fuori, un paese, no? L’Ercolino aveva fatto un mezzo sorriso, un pezzettino della seconda cotoletta era rimasto tra i denti. Il mondo piuttosto, aveva poi replicato. Quello era ciò che stava fuori, il mondo. Ricco di strade tra le quali c’era anche la sua. Quale? Mah! In quei sei mesi appena passati aveva capito che ancora la doveva cercare. Ah sí?, avevo chiesto. Proprio, aveva risposto lui, ed era certo che prima o poi l’avrebbe trovata. Da qualche parte doveva esserci, magari nascosta oppure l’aveva sotto gli occhi ma non gli si era ancora rivelata, non riusciva a vederla. A me mi stava salendo una roba dentro, come mi capitava giú in ferramenta quando entrava gente che voleva solo farmi perdere tempo con discorsi pieni di aria fritta, come stava facendo l’Ercolino, anche se l’Alice, quella cretina, continuava a fare sí con la testa, come se capisse. Mi sentivo anche un po’ rosso in faccia. Allora avevo detto, Bon, non riusciva a vedere la strada? E provare a comprarsi un paio di occhiali? Mia moglie aveva sgranato gli occhi, l’Alice aveva detto, Papà… Te sta’ zitta!, l’avevo fermata, e l’Ercolino era andato avanti a parlare. Non riuscivo a capirlo, aveva insistito. Però poteva farmi un esempio, se volevo. Va bene, avevo detto, fammi ’sto esempio. Ecco: tra i tanti filosofi e pensatori che aveva studiato ce n’era uno, un teosofo… Un cosa?, avevo chiesto. Una specie di filosofo, aveva risposto l’Ercolino, al quale era stata rivelata la natura dell’universo guardando un piatto di stagno. Ci pensavo?, s’era un po’ esaltato l’Ercolino. Trovare la strada della conoscenza cosí, scoprire l’intimo fondo della misteriosa natura guardando il fondo di un piatto! Io avvertivo un <em>tum tum</em> ai lati del collo, si potevano ascoltare cazzate del genere? Gli avevo detto, E a te, con tutti i piatti che hai svuotato da quando sei in questa casa non ti è ancora successo? Magari ti capita adesso, con quello che hai sotto gli occhi, guarda bene! O sennò quanti altri ne devi ancora svuotare, eh? Mia moglie era intervenuta, Dài, basta, perché avevo alzato il tono della voce e i due dell’Alice erano venuti in cucina a vedere cosa stava succedendo. Basta niente!, avevo ribattuto io, perché avevano cominciato a fischiarmi le orecchie e l’Ercolino mi aveva detto che non dovevo preoccuparmi per lui. No che non mi preoccupavo, gli avevo risposto, perché se non gli erano bastati sei mesi per trovare la strada significava che qualcuno doveva indicargliela, e quel qualcuno ero io, quindi dal giorno dopo avrebbe cominciato a lavorare con me giú in ferramenta, perché di mantenere un figlio che non faceva un cazzo a parte cercare strade che non trovava e svuotare piatti ne avevo piene le balle. Avevo talmente gridato che i due dell’Alice erano tornati nella loro camera. Avevo talmente gridato che nel silenzio caduto subito dopo c’era ancora l’eco delle mie ultime parole. E l’Ercolino ne aveva approfittato per ripetere che non dovevo preoccuparmi per lui, perché se era tornato a casa anziché scriverci una lettera era per metterci al corrente che dal giorno dopo sarebbe ripartito, per spiegare bene a parole che insieme con altri studenti come lui conosciuti in quei sei mesi avrebbe battuto le strade del mondo liberandosi dalle convenzioni di una vita banale ed esplorando i confini della mente. Mia moglie aveva esclamato, Omadona! Io avevo guardato l’Ercolino, gli avevo detto, Da me non becchi una lira. Mi aveva risposto che non aveva l’intenzione di chiedermi soldi, era tornato solo perché voleva che tutti in famiglia capissero la sua necessità di continuare la ricerca della strada. Poi mi aveva messo una mano sulla spalla e mi aveva detto, Scusa papà, ma è cosí. A me era tornato un po’ su il sapore della carbonara e mi era venuto il magone. Per me e per la ferramenta. Anzi, per quel po’ po’ di ferramenta che mi era costata una vita di sacrifici e che certe volte, nella fantasia, mi sembrava di vedere anche da lassú con dentro uno dei miei figli a mandarla avanti, sentivo perfino le voci dei clienti che entravano e dicevano, Va’ che gioiello che ti ha lasciato tuo padre, mica tutti c’hanno ’sta fortuna! Adesso invece c’avevo il magone perché una volta morto io sarebbe finita, chiuso, stop. Era calato il silenzio e mi erano spuntate due lacrime. L’Alice mi aveva detto, Dài papà, non fare cosí. Non fare cosí cosa?, avevo mormorato. Che voleva saperne lei. Avere un figlio che si caricava sulle spalle la ferramenta e la teneva in famiglia era stato il sogno della mia vita, e ora lo vedevo svanire. O voleva farlo lei, visto che uno era in giro a vendere pistoni e cilindri e l’altro voleva andare in giro a fare chissà che cosa, che se qualcuno lí dentro l’aveva capito me lo doveva spiegare? L’Alice aveva guardato mia moglie, lei s’era un po’ stretta nelle spalle e aveva fatto una faccia come per dire, Va be’. Cosí l’Alice mi aveva detto che, se era per quello, la ferramenta poteva restare in famiglia comunque. Ah sí?, avevo chiesto. Cos’è, c’avevo in giro per caso un quarto figlio che non avevo mai conosciuto? No, ma…, l’Alice. Sta’ calmo però, era intervenuta mia moglie. L’Ercolino fissava il fondo del piatto e a me era venuta voglia di chiedergli se per caso aveva visto la strada. Cosí distratto, avevo capito in ritardo le prime parole dell’Alice. Che erano state, Ci sarebbe l’Anselmo. Avevo sbattuto gli occhi, caso mai qualcuno mi volesse dire che avevo sentito male, caso mai l’Alice in persona mi dicesse che si era sbagliata e invece aveva continuato aggiungendo che, essendo di fatto ancora suo marito, in pratica era uno di famiglia. E che era cambiato, non giocava piú alle carte, non andava piú in giro a cantare, era un altro uomo pentito e contrito che voleva rifarsi una vita, farsi perdonare con un lavoro onesto, e anche fare il padre dei suoi figli. Io non so, forse mi avevano messo qualcosa nel vino, perché non mi sembrava vero quello che stava succedendo. L’Alice adesso raccontava che lo aveva incontrato una delle sere che era uscita per le ripetizioni, e poi lo aveva visto e rivisto, ci aveva parlato, non solo lei, anche mia moglie. Sí, la mamma lo sapeva da un po’ che ci eravamo rivisti, aveva sottolineato l’Alice. E quella sera che aveva voluto fare due passi si era lasciata convincere a incontrarlo, e anche lei, dopo averci parlato, aveva capito che quell’Anselmo lí era un altro rispetto a quello di prima. Dipendeva da me dargli l’occasione. Poi era sceso il silenzio, tutti aspettavano la mia risposta. Io avevo aspettato un po’, perché il troppo è troppo, poi il discorso mi era venuto in mente un pezzo alla volta.</p>

    <p>Innanzitutto dovevo dire all’Alice che mai e poi mai avrei messo in ferramenta un farabutto che mi aveva derubato, e mi faceva meraviglia che proprio lei me lo proponesse, con tutte le corna che probabilmente c’aveva in testa; non volevo piú sentire, nemmeno una sola volta, pronunciare quel nome in casa mia. Poi volevo dire che, se quello era il bel risultato di mettere al mondo dei figli, forse sarebbe stato piú furbo lasciarli dov’erano, perché mi sentivo tradito da tutti, anche da mia moglie, che aveva agito alle mie spalle facendo cicip e ciciap con l’Alice, e magari avrei fatto meglio a non sposarmi neanche, a campare da solo io e la mia ferramenta. Tutte quelle parole che dovevo pronunciare si stavano allineando l’una dopo l’altra come bocconi di cibo che tornavano indietro, infatti sentivo una specie di peso allo stomaco che diventava sempre piú grosso via via che aumentavano, quando, non l’Ercolino che continuava a guardare il fondo del piatto, ma mia moglie o l’Alice, per tirarmi fuori dal silenzio che durava ancora, aveva detto, Cosa ne pensi? Avevo aperto le labbra per cominciare a rispondere che mai e poi mai e poi mai, ma nemmeno il primo dei «mai» mi era uscito. Si vede che aveva ragione il dottore giardiniere, che il cuore è come una rosa e che non c’è rosa senza spine, e si vede che una di quelle, ma bella grossa, mi si era piantata in mezzo al petto, perché per il dolore non ero riuscito neanche a parlare, mi era solo caduto lo sguardo sul fondo del piatto che avevo sotto gli occhi, cosí che avevo avuto giusto il tempo di vedere la mia faccia già quasi morta che ci stava cadendo dentro. Poi mia moglie aveva detto che doveva essere stata la carbonara, l’Alice aveva detto, Vado a prendere il canarino, l’Ercolino aveva detto che avrebbe fatto meglio a scriverci una lettera. Intanto il telefono s’era messo a squillare, forse l’Alberto che voleva sapere se suo fratello era arrivato. Uno, due, tre squilli, ed è finita.</p>

    <p>Sono mancato all’affetto dei miei cari.</p>
  </div>
</body>
</html>